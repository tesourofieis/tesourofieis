14 Agosto
_
Vigilia dell'Assunzione della beata Vergine Maria.
A Roma il natale del beato Eusébio, Prete e Confessore, il quale dall'Ariano Imperatore Costanzo, per aver difeso la fede cattolica, rinchiuso in una camera della sua casa, ivi, avendo perseverato costantemente sette mesi in orazione, si riposò in pace. Il suo corpo fu raccolto dai Preti Gregório ed Orósio e fu sepolto nel cimitero di Callisto, sulla via Appia.
Ad Apaméa, in Siria, san Marcéllo, Vescovo e Martire, il quale, per aver distrutto il tempio di Giove, fu ucciso dai pagani infuriati.
A Todi, nell'Umbria, san Callisto, Vescovo e Martire.
Nell'Illirico sant'Ursicio Martire, il quale, sotto l'Imperatore Massimiàno ed il Preside Aristide, dopo molti e diversi tormenti, per il nome di Cristo, fu ucciso colla spada.
In Africa san Demétrio Martire.
Nell'isola Egina sant'Atanàsia Vedova, illustre per l'osservanza monastica e per il dono dei miracoli.