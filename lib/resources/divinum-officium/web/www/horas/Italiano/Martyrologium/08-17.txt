17 Agosto
_
Ottava di san Lorénzo Martire.
San Giacinto, dell'Ordine dei Predicatori, Confessore, il quale si riposò nel Signore il quindici di questo mese.
A Cartagine i santi Martiri Liberàto Abate, Bonifàcio Diacono, Servo e Rùstico Suddiaconi, Rogàto e Sèttimo Monaci, e Màssimo fanciullo, i quali, nella persecuzione dei Vàndali, sotto il Re Unnerico, per la confessione della fede cattolica e per la difesa dell'unico Battesimo, furono tormentati con vari ed inauditi supplizi, e all'ultimo inchiodati sui legni, coi quali dovevano essere bruciati; ma, essendosi più volte acceso il fuoco, questo per divina virtù sempre si spense; perciò per ordine del Re furono percossi coi remi, e, fracassata loro la testa, uccisi, e così compirono il nobile corso del loro combattimento, coronati dal Signore.
Nell'Acàia san Miróne, Prete e Martire, il quale, sotto l'Imperatore Décio ed il Preside Antipatro, dopo molti tormenti, fu decapitato a Cizico.
A Cesarèa, in Cappadócia, il natale di san Mamànte Martire, il quale, figlio dei santi Martiri Teodoro e Rufina, patì un lungo martirio dalla fanciullezza fino alla vecchiaia, e finalmente, al tempo dell'Imperatore Aureliàno, sotto il Preside Alessàndro, lo compì felicemente, e fu con somme lodi celebrato dai santi Padri Basilio e Gregorio Nazianzéno.
A Nicomédia i santi Martiri Stratone, Filippo ed Eutichiàno, i quali, condannati alle fiere e rimasti illesi, per mezzo del fuoco compirono il martirio.
A Tolemàide, nella Palestina, la passione dei santi Martiri Pàolo e Giuliana Vergine, sua sorella, i quali, sotto l'Imperatore Aureliano, rimanendo inflessibili nella confessione di Cristo, furono ambedue fatti affliggere con vari e crudelissimi tormenti, e finalmente decapitare.
A Roma sant'Eusébio Papa.
A Terni sant'Anastasio, Vescovo e Confessore.
A Montefàlco, in Umbria, santa Chiara, Monaca dell'Ordine degli Eremitani di sant'Agostino, Vergine. I fedeli con somma devozione venerano i misteri della passione del Signore rinnovati nelle sue carni. Dal Sommo Pontefice Leone decimoterzo fu ascritta nel numero delle sante Vergini.