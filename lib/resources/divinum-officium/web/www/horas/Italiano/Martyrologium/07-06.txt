6 Luglio
_
Ottava dei santi Apostoli Piétro e Pàolo.
A Gerusalèmme sant'Isaia Profeta, il quale, sotto il Re Manasse, morì segato in due parti, e fu sepolto sotto la quercia di Rogel, vicino alla corrente delle acque.
A Fièsole, in Toscana, san Romolo, Vescovo e Martire, discepolo del beato Piètro Apostolo. Mandato dal medesimo Apostolo a predicare il Vangelo, annunziò Cristo in molti luoghi d'Italia, e infine, tornato a Fièsole, ivi, sotto il Principe Domiziano, fu coronato col martirio insieme con altri Compagni.
A Roma il natale di san Tranquillino Martire, padre dei santi Marco e Marcelliàno, il quale, convertitosi a Cristo per la predicazione di san Sebastiano Martire, dal beato Policarpo Prete fu battezzato, e da san Càio Papa fu ordinato Sacerdote. Nel giorno dell'Ottava degli Apostoli, mentre faceva orazione presso la confessione del beato Pàolo, ivi, sotto l'Imperatore Diocleziàno, fu preso dai pagani, e, da essi lapidato, compì il martirio.
A Londra, in Inghiltèrra, san Tommaso Moro, Cancelliere del Regno, il quale, per la fede cattolica e per il primato del beato Piètro, per ordine del Re Enrico ottavo, fu decapitato.
In Campania santa Doménica, Vergine e Martire, la quale, sotto l'Imperatore Diocleziàno, avendo spezzato gl'idoli, condannata alle fiere, ma per niente da esse offesa, finalmente decapitata passò al Signore. Il suo corpo si conserva con somma venerazione a Tropèa, in Calabria.
Nello stesso giorno santa Lucia Martire, la quale, Campàna di nascita, presa da Riziovàro Vicario e crudelmente tormentata, convertì lui stesso a Cristo. Ad essi si aggiunsero Antonino, Severino, Diodóro, Dióne ed altri diciassette, che furono compagni nella passione e partecipi della corona.
A Nettuno, nel Làzio, santa Maria Gorètti, piissima fanciulla, crudelissimamente uccisa per la difesa della propria verginità, che il Papa Pio dodicesimo solennemente annoverò nel catalogo delle sante Vergini.
Nel distretto di Tréviri san Góare, Prete e Confessore.