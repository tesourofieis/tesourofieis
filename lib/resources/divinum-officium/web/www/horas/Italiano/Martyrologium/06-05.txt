5 Giugno
_
Nella Frisia san Bonifacio, Vescovo di Magónza e Martire. Questi, dall'Inghiltérra andato a Roma, dal Papa beato Gregorio secondo fu mandato in Germania per predicare la fede di Cristo a quelle genti, e, avendo ivi sottomesso alla religione Cristiana una grandissima moltitudine, specialmente dei Frisoni, meritò di essere chiamato Apostolo dei Germàni; alla fine nella Frisia dai pagani infuriati colpito con la spada, compì il martirio insieme ad Eóbano Coepiscopo e ad alcuni altri servi di Dio.
A Tiro, nella Fenicia, san Dorotéo Prete, il quale soffrì molti tormenti sotto Diocleziàno; e, sopravvivendo fino ai tempi di Giuliàno, sotto di lui, all'età di centosette anni, onorò col martirio la sua veneranda vecchiaia.
In Egitto il natale dei santi Martiri Marciano, Nicànore, Apollonio ed altri, che compirono un illustre martirio nella persecuzione di Galério Massimiàno.
A Perugia i santi Martiri Fiorénzo, Giuliano, Ciriaco, Marcellino e Faustino, decapitati nella persecuzione dell'Imperatore Décio.
A Cordova, in Spagna, il beato Sàncio giovanetto, il quale, quantunque cresciuto nella corte reale, nondimeno, nella persecuzione Aràbica, non dubitò di subire il martirio per la fede di Cristo.
A Cesarèa, in Palestina, la passione delle sante Zenàide, Ciria, Valérla e Màrcia, le quali, dopo molti tormenti, giunsero giubilanti al martirio.