1 Luglio
_
Ottava della Natività di san Giovanni Battista.
Festa del preziosissimo Sangue di nostro Signore Gesù Cristo.
Sul monte Or la deposizione di sant'Aronne, primo Sacerdote dell'ordine Levitico.
A Vienne, in Frància, san Martino Vescovo, discepolo degli Apostoli.
A Sinuéssa, nella Campania, i santi Martiri Casto e Secondino Vescovi.
In Inghiltérra i santi Martiri Giulio ed Aronne, che patirono dopo sant'Albàno nella persecuzione dell'Imperatore Diocleziano. In quel tempo ivi moltissimi, afflitti con diversi tormenti e crudelissimamente lacerati, finito il combattimento, giunsero ai gaudii della città celeste.
Ad Auvergne, in Frància, san Gallo Vescovo.
Nel territorio di Lione la deposizione di san Domiziàno Abate, il quale per primo vi condusse vita eremitica, ed avendo riunito moltissimi nel servizio di Dio, finalmente, molto illustre per virtù e gloriosi miracoli, in buona vecchiezza passò al cielo.
Ad Angoulème, in Frància, sant'Epàrchio Abate.
Nel territorio di Reims san Teodorico Prete, discepolo del beato Remigio Vescovo.
Presso Emesa, nella Fenicia, san Simeone Confessore, soprannominato Salo, il quale si fece stolto per Cristo, ma l'alta sua sapienza fu da Dio manifestata con grandi miracoli.