Dnia 13-go stycznia oktawa objawienia Chrystusa Pana.
W Poitiers dzień pamiątkowy św. Hilarego, Wyznawcy i Biskupa. Wskutek dzielnej obrony wiary katolickiej wysłany został na cztery lata do Frygii, gdzie między innymi wskrzesił z martwych jednego człowieka. Papież Pius IX ogłosił go uroczyście Nauczycielem Kościoła i rozporządził, aby cześć jego obchodzono 14-go stycznia.
W Reims we Francji uroczystość św. Remigiusza, biskupa i Wyznawcy, który nawrócił Franków na chrześcijaństwo, a ich króla Klodoweusza ochrzcił i nauczał o tajemnicach wiary. Po długoletnim zasiadaniu na stolicy biskupiej, bogaty w zasługi i sławny cudami zmarł spokojnie. Jego święto obchodzimy 1 października w dniu przeniesienia jego relikwii.
W Rzymie przy Via Lavicana św. żołnierzy i męczenników, którzy za czasów cesarza Gallienusa zdobyli sobie koronę męczeńską za wyznawanie świętej Wiary katolickiej.
W Kordowie św. Męczenników Gumezyndusa, Kapłana i Serwideusza, Zakonnika.
W Sardynii św. Potytusa, Męczennika. Cierpiał on bardzo wiele pod panowaniem cesarza Antonina i namiestnika Gelazjusza, zakończył zaś swoje męczeństwo przez ścięcie mieczem.
W Semendrii położonej w górnej Mezii św. Hermylulusa i Stratonikusa, Męczenników, którzy po groźnych katuszach za panowania cesarza Licyniusza zostali utopieni w Dunaju.
W Cezarei w Kapadocji świętego Leoncjusza, Biskupa, który śmiało bronił Wiary świętej za czasów Licyniusza przeciw poganom, a za panowania Konstantyna wobec Arianów.
W Trewirze św. Agrycjusza, Biskupa.
W Vergey w Burgundii św. Wiwencjusza, Wyznawcy.
W Amazei w Poncie św. Glafiry, dziewicy.
W Mediolanie w klasztorze świętej Marty błogosławionej Weroniki z Binasco, z zakonu św. Augustyna.
