Dnia 17-go sierpnia oktawa świętego Wawrzyńca, Męczennika.
‥
W Kartaginie w Afryce męczeństwo św. Liberta, Opata, św. Bonifacego, Diakona, św. Serwusa i Rustyka, Subdiakonów, Rogata i Septyma, Mnichów i młodocianego Maksyma. W prześladowaniu króla Hunneryka poddano ich wielu niesłychanym udręczeniom z powodu obrony wiary katolickiej i Chrztu św., a ostatecznie przybito gwoździami do desek, na których mieli zostać spaleni. Ponieważ jednak ogień cudownym sposobem ciągle gasł, gdy go wzniecano, zdruzgotano im wreszcie czaszki wiosłami. Tak dostąpili po chwalebnych walkach korony wiecznej.
W Achaja śmierć męczeńska św. Mirona, Kapłana, który za panowania Decjusza po wielu męczarniach został skazany na karę śmierci.
W Cezarei w Kapadocji pamiątka św. Mamasa, ktory od młodości aż do sędziwego wieku wiódł nieprzerwany żywot męczeński, który szczęśliwie zakończył w prześladowaniu Aureliana. Jego chwałę głoszą święci Bazyli i Grzegorz z Nazjanzu płomiennymi słowami.
W Nikomedii męczeństwo św. Stratona, Filipa i Eutychiana. Gdy dzikie zwierzęta, którym ich rzucono, nie naruszyły żadnego, ofiarowali na stosie swe życie dla Chrystusa.
W Accon w Palestynie pamiątka św. Pawła, Męczennika z siostrą Julianą, męczonych za panowania Waleriana.
W Rzymie uroczystość świętego Euzebiusza, Papieża.
W Terni pamiątka św. Anastazego, Wyznawcy i Biskupa.
Na Monte-Falco w Umbrii uroczystość św. Klary, Dziewicy z pustelniczego zakonu Augustynek, w której serce narzędzia męki Zbawiciela wryły się tak bardzo, że jeszcze dziś są na nim widoczne i czczone są z wielkim nabożeństwem. Papież Leon XIII umieścił ją uroczyście w liczbie Świętych.
