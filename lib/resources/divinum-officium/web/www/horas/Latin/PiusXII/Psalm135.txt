135:1 Laudáte Dóminum, quóniam bonus, * quóniam in ætérnum misericórdia ejus.
135:2 Laudáte Deum deórum, * quóniam in ætérnum misericórdia ejus.
135:3 Laudáte Dóminum dominórum, * quóniam in ætérnum misericórdia ejus.
135:4 Qui fecit mirabília magna solus, * quóniam in ætérnum misericórdia ejus.
135:5 Qui fecit cælos cum sapiéntia, * quóniam in ætérnum misericórdia ejus.
135:6 Qui exténdit terram super aquas, * quóniam in ætérnum misericórdia ejus:
135:7 Qui fecit lúmina magna, * quóniam in ætérnum misericórdia ejus:
135:8 Solem, ut præsit diéi, * quóniam in ætérnum misericórdia ejus,
135:9 Lunam et stellas, ut præsint nocti, * quóniam in ætérnum misericórdia ejus.
135:10 Qui percússit Ægýptios in primogénitis eórum, * quóniam in ætérnum misericórdia ejus.
135:11 Et edúxit Israël e médio eórum, * quóniam in ætérnum misericórdia ejus,
135:12 Manu poténti et brácchio exténto, * quóniam in ætérnum misericórdia ejus.
135:13 Qui divísit Mare Rubrum in partes, * quóniam in ætérnum misericórdia ejus.
135:14 Et tradúxit Israël per médium ejus, * quóniam in ætérnum misericórdia ejus.
135:15 Et detrúsit Pharaónem et exércitum ejus in Mare Rubrum, * quóniam in ætérnum misericórdia ejus.
135:16 Qui duxit pópulum suum per desértum, * quóniam in ætérnum misericórdia ejus.
135:17 Qui percússit reges magnos, * quóniam in ætérnum misericórdia ejus.
135:18 Et occídit reges poténtes, * quóniam in ætérnum misericórdia ejus:
135:19 Sehon, regem Amorrhæórum, * quóniam in ætérnum misericórdia ejus,
135:20 Et Og, regem Basan, * quóniam in ætérnum misericórdia ejus.
135:21 Et dedit terram eórum in possessiónem, * quóniam in ætérnum misericórdia ejus,
135:22 In possessiónem Israël, servo suo, * quóniam in ætérnum misericórdia ejus.
135:23 Qui in humilitáte nostra recordátus est nostri, * quóniam in ætérnum misericórdia ejus.
135:24 Et liberávit nos ab inimícis nostris, * quóniam in ætérnum misericórdia ejus.
135:25 Qui dat escam omni carni, * quóniam in ætérnum misericórdia ejus.
135:26 Laudáte Deum cæli, * quóniam in ætérnum misericórdia ejus.
