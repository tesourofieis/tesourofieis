90:1 Qui degis in præsídio Altíssimi, * qui sub umbra Omnipoténtis commoráris,
90:2 Dic Dómino: Refúgium meum et arx mea, * Deus meus, in quo confído.
90:3 Nam ipse liberábit te de láqueo venántium, * a peste perniciósa.
90:4 Pennis suis próteget te, * et sub alas ejus confúgies:
90:5 Scutum et clípeus est fidélitas ejus. * non timébis a terróre noctúrno,
90:6 A sagítta volánte in die, a peste quæ vagátur in ténebris, * a pernície quæ vastat merídie.
90:7 Cadant a letére tuo mille, et decem mília a dextris tuis: * ad te non appropinquábit.
90:8 Verúmtamen óculis tuis spectábis * et mercédem peccatórum vidébis.
90:9 Nam refúgium tuum est Dóminus, * altíssimum constituísti munímen tuum.
90:10 Non accédet ad te malum, * et plaga non appropinquábit tabernáculo tuo,
90:11 Quia Angelis suis mandávit de te, * ut custódiant te in ómnibus viis tuis.
90:12 In mánibus suis portábunt te, * ne offéndas ad lápidem pedem tuum.
90:13 Super áspidem et víperam gradiéris, * conculcábis leónem et dracónem.
90:14 Quóniam mihi adhǽsit, liberábo eum; * prótegam eum, quia cognóvit nomen meum.
90:15 Invocábit me et exáudiam eum; * cum ipso ero in tribulatióne, erípiam eum et honorábo eum.
90:16 Longitúdine diérum satiábo eum, * et osténdam ei salútem meam.
