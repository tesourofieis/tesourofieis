25:1 Jus redde mihi, Dómine, quóniam ego in innocéntia mea ambulávi. * Et in Dómino confísus, non vacillávi.
25:2 Scrutáre me, Dómine, et proba me; * explóra renes meos et cor meum.
25:3 Nam benígnitas tua est ante óculos meos. * Et ámbulo in veritáte tua.
25:4 Non sédeo cum viris iníquis, * nec convénio cum dolósis.
25:5 Odi convéntum male agéntium * et cum ímpiis non consído.
25:6 Lavo in innocéntia manus meas * et circúmeo altáre tuum, Dómine,
25:7 Ut palam annúntiem laudem * et enárrem univérsa mirabília tua.
25:8 Dómine, díligo habitáculum domus tuæ * et locum tabernáculi glóriæ tuæ.
25:9 Noli auférre cum peccatóribus ánimam meam * et cum viris sánguinum vitam meam,
25:10 In quorum mánibus scelus est, * et quorum déxtera plena est munéribus.
25:11 Ego autem in innocéntia mea ámbulo: * rédime me et miserére mei.
25:12 Pes meus stat in via plana, * in convéntibus benedícam Dómino.
