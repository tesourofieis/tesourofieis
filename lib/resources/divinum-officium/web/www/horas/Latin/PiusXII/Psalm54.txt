54:2 Auribus pércipe, Deus, oratiónem meam, nec te subtráxeris supplicatióni meæ, * atténde mihi et exáudi me.
54:2 Agitor in angóre meo, * et contúrbor propter vocem inimíci, ob clamórem peccatóris.
54:3 Quóniam ínferunt mihi mala * et in ira me inféstant.
54:4 Cor meum conturbátur in me, * et pavor mortis cadit super me.
54:5 Timor et tremor véniunt super me, * et óperit me horror.
54:6 Et dico: o si habérem pennas sicut colúmba, * avolárem et quiéscerem;
54:7 Ecce, longe discéderem, * manérem in desérto.
54:8 Quǽrerem cito perfúgium mihi * a túrbine et procélla.
54:9 Díssipa, Dómine, dívide linguas eórum; * nam vídeo violéntiam et discórdiam in civitáte:
54:10 Die ac nocte circúmeunt eam super muros ejus, * et iníquitas et oppréssio sunt in médio ejus.
54:11 Insídiæ sunt in médio ejus, * et de platéis ejus non recédunt injúria et dolus.
54:12 Si inimícus exprobrásset mihi, * sustinuíssem útique;
54:13 Si is, qui odit me, contra me insurrexísset, * abscondíssem me ab eo.
54:14 Sed eras tu, sodális meus, * amícus et familiáris meus,
54:15 Quocum dulce hábui consórtium, * in domo Dei ambulávimus in cœtu festívo.
54:17 Irruat mors super illos, * vivéntes ad ínferos descéndant,
54:17 Quóniam nequítiæ in habitatiónibus eórum, * in médio eórum!
54:17 Ego autem ad Deum clamábo, * et Dóminus salvábit me.
54:18 Véspere et mane et merídie lamentábor et gemam, * et áudiet vocem meam.
54:19 Rédimet in pacem ánimam meam ab iis qui me inféstant: * nam multi sunt contra me.
54:20 Audiet Deus, deprimétque eos, * qui regnat ab ætérno;
54:21 Neque enim mutántur nec timent Deum: * exténdit suas quisque manus contra familiáres suos,
54:22 Víolat pactum suum. Blándior bútyro est fácies ejus, * sed cor ejus pugnax.
54:23 Mollióres óleo sunt sermónes ejus, * sed sunt gládii stricti.
54:24 Próice super Dóminum curam tuam, et ipse te sustentábit: * non sinet in perpétuum vacilláre justum.
54:24 Et tu, Deus, dedúces eos * in púteum intéritus;
54:24 Viri sánguinum et dolósi non complébunt dimídium diérum suórum, * ego autem spero in te, Dómine.
