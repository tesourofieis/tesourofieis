55:1 Miserére mei, Deus, nam concúlcat me homo, * perpétuo pugnans ópprimit me.
55:2 Concúlcant me inimíci mei perpétuo, * quóniam multi pugnant advérsum me.
55:3 Altíssime, quo die invádet me timor, * ego in te confídam.
55:4 In Deo, cujus célebro promíssum, in Deo confído, non timébo: * quid fáciet mihi caro?
55:5 Toto die obtréctant mihi, * advérsum me sunt omnes cogitatiónes eórum, ad malum.
55:6 Convéniunt, insidiántur, * vestígia mea obsérvant, quæréntes vitam meam.
55:7 Pro iniquitáte repénde illis, * in ira pópulos prostérne, Deus.
55:8 Exsílii mei vias tu notásti; * recónditæ sunt lácrimæ meæ in utre tuo:
55:9 Nonne consignátæ in libro tuo? * tunc recédent inimíci mei retrórsum,
55:10 Quandocúmque invocávero te; * hoc probe scio Deum esse pro me.
55:11 In Deo, cujus célebro promíssum, * in Deo confído, non timébo: quid fáciet mihi homo?
55:12 Téneor votis, Deus, quæ feci tibi, * Persólvam tibi sacrifícia laudis,
55:13 Quóniam eripuísti vitam meam de morte, et pedes meos de lapsu, * ut ámbulem coram Deo in lúmine vivéntium.
