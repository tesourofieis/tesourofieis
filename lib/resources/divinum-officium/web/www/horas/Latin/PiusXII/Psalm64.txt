64:1 Te decet hymnus, Deus, in Sion * et tibi reddátur votum, qui exáudis preces.
64:2 Ad te omnis caro venit * propter iniquitátes.
64:3 Opprimunt nos delícta nostra: * tu ea dimíttis.
64:4 Beátus, quem éligis et assúmis: * inhábitat in átriis tuis.
64:5 Satiémur bonis domus tuæ, * sanctitáte templi tui.
64:6 Signis stupéndis exáudis nos cum justítia, Deus, salvátor noster, * spes ómnium fínium terræ et márium procul,
64:7 Qui firmas montes virtúte tua, accínctus poténtia. * Qui compéscis sónitum maris, sónitum flúctuum ejus et tumúltum natiónum:
64:8 Et timent, qui hábitant términos terræ, propter signa tua; * extréma Oriéntis et Occidéntis gáudio reples.
64:9 Visitásti terram et irrigásti eam, * multum locupletásti eam.
64:10 Rivus Dei replétus est aquis, parásti fruméntum eórum; * ita enim parásti eam:
64:11 Sulcos ejus irrigásti, complanásti glebas ejus, * ímbribus eam mollísti, benedixísti gérmini ejus.
64:12 Coronásti annum benignitáte tua, * et sémitæ tuæ pinguédinem stillant.
64:13 Stillant páscua desérti, * et colles exsultatióne se cingunt.
64:14 Vestiúntur grégibus arva, et valles operiúntur fruménto: * acclámant et cantant.
