02-26# Ex Régula Sancti Patri Nostri Benedícti. Caput 20: De reveréntia oratiónis 
_
Si, cum homínibus poténtibus vólumus áliqua suggérere, non præsúmimus nisi cum humilitáte et reveréntia, quanto magis Dómino Deo universórum cum omni humilitáte et puritátis devotióne supplicándum est. Et non in multilóquio, sed in puritáte cordis et conpunctióne lacrimárum nos exaudíri sciámus. Et ídeo brevis debet esse et pura orátio, nisi forte ex afféctu inspiratiónis divínæ grátiæ protendátur. In convéntu tamen omníno breviétur orátio, et facto signo a prióre páriter surgant. 
