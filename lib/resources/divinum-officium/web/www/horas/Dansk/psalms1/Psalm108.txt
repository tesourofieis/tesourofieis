108:2 Min lovsangs Gud, vær ikke tavs, * for deres gudløse og falske mund har de åbnet imod mig,
108:3 De taler om mig med løgnetunge. De omringer mig med hadefulde ord * og angriber mig uden grund.
108:4 Til trods for min kærlighed anklager de mig, * og jeg er sat under tiltale.
108:5 De gengælder mig godt med ondt, * kærlighed med had:
108:6 Stil en uretfærdig op imod ham, * lad en anklager stå frem ved hans højre side.
108:7 Men når dommen fældes, går han skyldig bort, * og hans anklage bliver til en synd.
108:8 Hans dage skal blive få, * og en anden skal overtage hans embede.
108:9 Hans børn skal blive faderløse, * og hans hustru enke.
108:10 Hans børn skal strejfe om og tigge * og gå og lede i ruinerne.
108:11 Ågerkarle skal tilrane sig alt, hvad han ejer, * fremmede skal plyndre hans rigdom.
108:12 Ingen skal vise ham godhed * eller forbarme sig over hans faderløse børn.
108:13 Hans efterkommere skal udryddes, * deres navn udslettes i næste slægtled.
108:14 Herren skal huske hans fædres skyld, * hans moders synd skal ikke slettes.
108:15 Herren skal altid have det for øje, og han skal udslette deres navn på jorden. * Det sker, fordi han glemte at vise godhed,
108:17 Han forfulgte den hjælpeløse og fattige * og ville dræbe den modløse.
108:18 Han elskede forbandelse, lad den komme over ham! * Han brød sig ikke om velsignelse, lad den være fjern fra ham!
108:18 Han klædte sig i forbandelse som i en dragt, * lad den trænge ind i hans krop som vand, i hans knogler som olie;
108:19 lad den være som en klædning, han hyller sig i, * som et bælte, han altid har om sig.
108:20 Dette skal Herren gøre mod mine anklagere, * mod dem, der taler ondt imod mig.
108:21 Du, Gud Herre, tag dig af mig for dit navns skyld, * for du er god og trofast.
108:22 Red mig, for jeg er fattig og hjælpeløs, * og mit hjerte skælver i brystet.
108:23 Jeg svinder bort som den hældende skygge, * jeg bliver rystet af som en græshoppe.
108:24 Mine knæ vakler, fordi jeg faster, * min krop tørrer ind af mangel på salve.
108:25 Jeg er blevet til spot for dem, * når de ser mig, ryster de på hovedet.
108:26 Hjælp mig, Herre min Gud,* frels mig i din trofasthed,
108:27 Så de forstår, at det er din hånd, * at det er dig, Herre, der griber ind.
108:28 De forbander, men du velsigner. * Lad mine modstandere beskæmmes, og din tjener glæde sig!
108:29 Lad mine anklagere klæde sig i skændsel * og hylle sig i skam som i en kappe!
108:30 Højlydt vil jeg takke Herren, * blandt de mange vil jeg lovprise ham,
108:31 For han står på den fattiges side * for at frelse ham fra dem, der vil dømme ham.
