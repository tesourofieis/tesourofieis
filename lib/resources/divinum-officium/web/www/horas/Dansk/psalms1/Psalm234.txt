(Canticum Quicumque * Symbolum Athanasium)
Enhver som vil frelses, * må frem for alt have den katolske tro.
Enhver som ikke bevarer den hel og uforfalsket, * vil uden tvivl gå evig fortabt.
Men dette er den katolske tro, * at vi ærer een Gud i en trehed og treheden i en enhed.
Uden at sammenblande personerne * eller adskille substansen.
Faderens person er nemlig en for sig, Sønnens en for sig, * Helligåndens en for sig.
Men Faderens Sønnens og Helligåndens guddom er een, * deres herlighed er lige stor, deres majestæt lige evig.
Som Faderen er, sådan er Sønnen * og sådan er Helligånden.
Faderen er uskabt, Sønnen er uskabt, * Helligånden er uskabt.
Faderen er umålelig, Sønnen er umålelig, * Helligånden er umålelig.
Faderen er evig, Sønnen er evig, * Helligånden er evig.
Og dog er der ikke tre, som er evige, * men een som er evig.
Ligesom der ikke er tre, som er uskabte, eller tre, som er umålelige, * men een uskabt, og een umålelig.
I lige måde er Faderen almægtig, Sønnen almægtig, * og Helligånden almægtig.
Og dog er der ikke tre som er almægtige, * men een som er almægtig.
På samme måde er Faderen Gud, Sønnen Gud * og Helligånden Gud.
Og dog er der ikke tre guder, * men een Gud.
På samme måde er Faderen Herre, Sønnen Herre * og Helligånden Herre.
Og dog er der ikke tre Herrer, * men een Herre.
For ligesom vi ifølge den kristelige sandhed nødes til at bekende hver enkelt person for sig som Gud og Herre, * således forbyder den katolske tro os at tale om tre Guder eller tre Herrer.
Faderen er ikke dannet af nogen, * eller skabt eller født af nogen. 
Sønnen er af Faderen alene, * ikke dannet eller skabt, men født.
Helligånden er af Faderen og Sønnen, * ikke dannet eller skabt eller født, men udgår fra dem.
Der er altså een Fader, ikke tre fædre, een Søn ikke tre Sønner, * een Helligånd, ikke tre Helligånder.
Og i denne trehed er intet tidligere eller senere, intet større eller mindre, * men alle tre personer er indbyrdes lige evige og lige store.
Således at i alle ting, som allerede forhen er sagt, * både treheden bør æres i enheden, og enheden i treheden.
Den, som altså vil frelses, * må mene således om treenigheden.
Men det er nødvendigt for den evige frelse, * at han også ærligt tror på vor Herre Jesu Kristi menneskevordelse.
Det er altså den rette tro, at vi tror og bekender, * at vor Herre Jesus Kristus, Guds Søn, er Gud og menneske.
Gud, født af Faderens væsen før tiderne, * og menneske, født af moderens væsen i verden.
Fuldkommen Gud, fuldkomment menneske, * bestående af en fornuftig sjæl og menneskeligt kød
Faderen lig efter sin guddommelige natur, * ringere end Faderen efter sin menneskelige.
Endskønt han er Gud og menneske, * er han dog ikke to, men een Kristus.
Een, ikke ved den guddommelige naturs forvandling til kød, * men ved den menneskelige naturs indoptagelse i Gud.
I det hele een, ikke ved substansens sammenblanding, * men ved personens enhed.
For ligesom den fornuftige sjæl og kødet er eet menneske, * således er Gud og menneske een Kristus.
Som led for vor frelse, nedfor til helvede, * opstod på tredje dag fra de døde.
Opfor til himlene, sidder ved Gud Faders den almægtiges højre hånd, * derfra han skal komme for at dømme levende og døde.
Ved hans komme skal alle mennesker opstå med deres legemer, * og de skal aflægge regnskab for deres gerninger.
Og de, som har gjort godt, skal gå ind i det evige liv, * men de, som har gjort ondt, til den evige ild.
Dette er den katolske tro, * og hvis nogen ikke tror den ærligt og fast, vil han ikke kunne blive frelst.
