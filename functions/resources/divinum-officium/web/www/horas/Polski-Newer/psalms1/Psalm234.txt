(Canticum Quicumque * Symbol Atanazjański)
Ktokolwiek chce być zbawionym, * musi przede wszystkim wyznawać wiarę katolicką:
Której jeśliby kto nie zachował całej i nienaruszonej, * ten niewątpliwie zginie na wieki.
Wiara zaś katolicka jest ta: * abyśmy Boga jednego w Trójcy, a Trójcę w jedności czcili.
Ani nie mieszając osób, * ani nie rozdzielając istoty.
Inna jest bowiem osoba Ojca, inna Syna, * inna Ducha Świętego.
Lecz Ojca i Syna i Ducha Świętego jedno jest bóstwo, * równa chwała, współwieczny majestat.
Jaki Ojciec, taki Syn, * taki Duch Święty.
Niestworzony Ojciec, niestworzony Syn, * niestworzony Duch Święty.
Niezmierzony Ojciec, niezmierzony Syn, * niezmierzony Duch Święty.
Wiekuisty Ojciec, wiekuisty Syn, * wiekuisty Duch Święty.
A jednak nie trzej wiekuiści, * lecz jeden wiekuisty.
Jako też nie trzej niestworzeni, ani trzej niezmierzeni, * lecz jeden niestworzony i jeden niezmierzony.
Także wszechmogący Ojciec, wszechmogący Syn, * wszechmogący Duch Święty.
A jednak nie trzej wszechmogący, * lecz jeden Wszechmogący.
Tak Ojciec Bogiem, Syn Bogiem, * Duch Święty Bogiem.
A jednak nie trzej bogowie, * lecz jeden jest Bóg.
Tak Ojciec Panem, Syn Panem, * Duch Święty Panem.
A jednak nie trzej panowie, * lecz jeden jest Pan.
Gdyż jak pojedynczo każdą osobę, Bogiem i Panem wyznawać chrześcijańska prawda nam każe, * tak trzech bogów lub trzech panów utrzymywać katolicka religia zabrania.
Ojciec przez nikogo nie został uczyniony, * ani stworzony, ani zrodzony.
Syn pochodzi od samego Ojca, * nie utworzony, ani stworzony, ale zrodzony.
Duch Święty od Ojca i Syna, * nie utworzony, ani stworzony, ani zrodzony, lecz pochodzący.
Jeden więc Ojciec nie trzej ojcowie, jeden Syn nie trzej synowie, * jeden Duch Święty nie trzej duchowie święci.
I nic w tej Trójcy nie jest wcześniejsze lub późniejsze, nic większe lub mniejsze, * ale wszystkie trzy osoby są sobie współwieczne i równe.
Tak iż we wszystkim, jak już wyżej powiedziano, * i jedność w Trójcy, i Trójcę w jedności czcić należy.
Kto więc chce być zbawionym, * niech takie o Trójcy ma przekonanie.
Lecz konieczne jest dla wiecznego zbawienia, * by Wcielenie Pana naszego Jezusa Chrystusa wiernie wyznawać.
Jest więc wiarą prawą, byśmy wierzyli i wyznawali, * iż Pan nasz Jezus Chrystus Syn Boży, jest Bogiem i człowiekiem.
Bogiem jest zrodzonym z istoty Ojca przedwiecznie, * a człowiekiem urodzonym z istoty Matki na ziemi.
Bóg doskonały, człowiek doskonały, * z duszy rozumnej i ciała ludzkiego złożony.
Równy Ojcu wedle bóstwa: * niższy od Ojca wedle ludzkiej natury.
Który chociaż Bogiem jest i człowiekiem: * nie dwóch jednak lecz jeden jest Chrystus.
Jeden zaś nie przez przemianę bóstwa w ciało: * lecz przez przybranie ludzkiej natury do bóstwa.
Jeden najzupełniej, nie przez zlanie się natur, * lecz przez jedność osoby.
Albowiem jak dusza rozumna i ciało jednym są człowiekiem, * tak Bóg i człowiek jednym są Chrystusem.
Który cierpiał dla zbawienia naszego, zstąpił do otchłani, * trzeciego dnia zmartwychwstał.
Wstąpił na niebiosa, siedzi po prawicy Boga Ojca Wszechmogącego, * stamtąd przyjdzie sądzić żywych i umarłych.
Na którego przyjście wszyscy ludzie zmartwychwstaną z ciałami swoimi, * i zdadzą rachunek z uczynków swoich.
Ci, którzy dobrze czynili pójdą na żywot wieczny, * którzy zaś źle, na ogień wieczny.
Taka jest wiara katolicka, * której jeżeli kto wiernie i mocno nie wyznaje, zbawiony być nie może.
