Dnia 25-go września w miejscowości Emmaus męczeństwo świętego Kleofasa, Ucznia Chrystusa Pana, którego żydzi mieli zabić z powodu wiary w tym samym domu, do którego zaprosił Zbawiciela. Tamże znajduje się także jego grób, doznający wielkiej czci.
W Amiens we Francji uroczystość św. Firmina, Biskupa, który w prześladowaniu Dioklecjana po wielu męczarniach doznał chwały wiecznej pod mieczem kata.
W Rzymie śmierć męczeńska św. Herkulana, Żołnierza, nawróconego widokiem cudów, mających miejsce podczas męczeństwa św. Aleksandra, Biskupa. Za panowania cesarza Antonina poniósł bardzo wiele mąk i w końcu został ścięty mieczem.
W Damaszku pamiątka św. Małżonków Pawła i Tatty, z synami Sabinianem, Maksymem, Rufusem i Eugeniuszem, którzy oskarżeni o wiarę chrześcijańską pod razami biczów oraz innymi mękami wydali ducha.
W Azji męczeństwo św. Bardomiana, Eukarpa i innych 26 Męczenników.
W Lyonie złożenie zwłok św. Lupusa, powołanego z pustelni na stolicę Biskupią.
W Auxerre uroczystość św. Anachariusza, Biskupa i Wyznawcy.
W Blois pamiątka cudotwórczego Biskupa Solemniusza z Chartres.
Tegoż dnia uroczystość św. Pryncypiusza, Biskupa z Soissons, brata św. Remigiusza, Biskupa.
W Anagni pamiątka św. Aurelii i Neomisji, Dziewic.
