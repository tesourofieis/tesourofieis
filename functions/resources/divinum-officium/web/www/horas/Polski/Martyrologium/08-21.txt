Dnia 21-go sierpnia w Annecy we Francji uroczystość św. Joanny Franciszki Fremiot de Chantal, współzałożycielki zakonu Nawiedzenia Najświętszej Maryi Panny.
W Rzymie przy Ager Veranus męczeństwo św. Cyriaki, Wdowy z czasów cesarza Waleriana. Ofiarowała siebie i całą własność na wspieranie wiernych, oddała też chętnie życie, gdy z powodu Chrystusa wydano ją śmierci.
W obwodzie Gevaudan męczeństwo św. Prywata, Biskupa; jego śmierć przypada w czasie prześladowania za panowania Waleriana i Gallienusa.
W Salonie uroczystość św. Anastazjusza, Asystenta. Gdy widział, jak mężnie św. Agapit znosił tortury, przyjął i on wiarę chrześcijańską i poniósł za nią śmierć męczeńską za panowania cesarza Aureliana.
Na Sardynii cierpienia świętych: Luksoriusza, Cizella i Kamerina, skazanych na śmierć za panowania Dioklecjana.
Tego samego dnia pamiątka św. Męczenników Bonoza i Maksymiana.
W Fundi pod Rzymem uroczystość świętego Paterna, Męczennika, przybyłego z Aleksandrii do Rzymu, aby pomodlić się przy grobach książąt Apostołów. Gdy się później udał w okolicę Fundi i pogrzebał tam kilku Męczenników, został schwytany przez żołnierzy i zmarł w kajdanach.
W Edessie w Syrii za cesarza Maksymiana śmierć męczeńska św. Bassy z synami: Teogoniuszem, Agapiuszem i Fidelisem. Pobożna matka wysłała najpierw swe dzieci jako Męczenników do Nieba, zachęcając je do wytrwałości w cierpieniu. Potem radośnie dała się ściąć i pośpieszyła zwycięsko za nimi.
W Weronie uroczystość św. Euprepiusza, Biskupa i Wyznawcy.
Również uroczystość św. Kwadratusa, Biskupa.
W Clermont w Auwernii uroczystość św. Sydoniusza, Biskupa, męża o rzadkiej cnocie i wiedzy.
W Siennie w Toskanii uroczystość św. Bernarda Ptolomeusza, Opata, założyciela Kongregacji Oliwetanów.
