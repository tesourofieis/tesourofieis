Dnia 30-go kwietnia w Rzymie uroczysty obchód św. Katarzyny Sieneńskiej, Dziewicy z zakonu kaznodziejskiego, która do niebieskiego Oblubieńca przeszła dnia poprzedniego.
Pod Saintes pamiątka św. Eutropiusza, Biskupa i Męczennika, który św. Klemensa, Papieża wyświęcił na Biskupa i wysłał do Galii na głoszenie Ewangelii. Gdy już wiele lat piastował swój urząd, wrogowie Chrystusa rozbili mu głowę i dopomogli tym do korony zwycięskiej.
W Cordobie męczeństwo św. Amatora, Kapłana, Piotra, Mnicha i św. Ludwika.
W Nowarze śmierć męczeńska św. Wawrzyńca, Kapłana i dzieci wziętych przezeń na wychowanie.
W Aleksandrii pamiątka św. Afrodyzjusza, Kapłana, umęczonego z trzydziestoma towarzyszami.
W Lambezie w Numidii dzień zgonu św. Mariana, Lektora i św. Jakuba, Diakona. Pierwszy z nich już w prześladowaniu Decjusza odparł zwycięsko wszelkie zaczepki wiernym wytrwaniem przy wierze, później jednak został powtórnie schwytany ze św. Jakubem. Po wielu okrutnych cierpieniach, wzmocnieni dwukrotnym pocieszeniem z Nieba, ponieśli z wielu innymi śmierć męczeńską.
W Efezie męczeństwo św. Maksyma, który w decjańskim prześladowaniu chrześcijan otrzymał koronę zwycięską.
W Fermo pamiątka św. Zofii, Dziewicy i Męczenniczki.
W Evorei w Epirze dzień pamiątkowy świętego Donata, Biskupa, błyszczącego swym świętobliwym życiem za czasów cesarza Teodozjusza.
W Neapolu w Kampanii uroczystość św. Sewera, Biskupa. Między innymi cudami wskrzesił on umarłego, aby ten swym świadectwem dowiódł fałszerstwa i nieprawdy kłamliwego wierzyciela.
W Londynie uroczystość św. Erkonwalda, sławnego wielu cudami.
‥
