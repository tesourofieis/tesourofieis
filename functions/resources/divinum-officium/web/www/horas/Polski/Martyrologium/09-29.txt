Dnia 29-go września przy górze Gargano pamiątka św. Archanioła Michała, na którego cześć poświęcono tamże niepozorny, ale wielu cudami daleko sławny kościółek.
W Auxerre uroczystość św. Fraterna, Biskupa i Męczennika.
W Tracji męczeństwo św. Eutychiusza, Plauta i Herakleasa.
W Persji pamiątka świętego Dadasa, Męczennika, krewnego króla Sapora, małżonki jego imieniem Kasdoa i syna ich Gabdelasa, pozbawionych najpierw wszelkich honorów i zaszczytów, a potem wielu mękami porozdzieranych i po długim więzieniu ściętych mieczem.
W Armenii pamiątka św. Rypsymy, Męczenniczki i Dziewicy z towarzyszkami za panowania króla Tiridatesa.
W Persji śmierć męczeńska świętej Gudelii. Ponieważ swymi staraniami nawróciła wielu do chrześcijaństwa, wzbraniając się jednak sama modłów do słońca i ognia, została za panowania króla Sapora dręczona różnymi sposobami, po czym zdarto jej skórę z głowy, a wreszcie przygwożdżono do pala drewnianego. Tak zyskała sobie prawo chwały wiecznej w Niebie.
W Pontecorvo pod Akwinem uroczystość św. Grimoalda, Kapłana i Wyznawcy.
W Palestynie pamiątka św. Kwiriaka, Pustelnika.
