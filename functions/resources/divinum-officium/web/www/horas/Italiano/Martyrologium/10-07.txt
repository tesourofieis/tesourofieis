7 Ottobre
_
Festa del sacratissimo Rosario della beata Vergine Maria; e così pure la commemorazione di santa Maria della Vittòria, la quale, per decreto del Sommo Pontefice san Pio quinto, ogni anno si fa, per la insigne vittoria riportata in questo stesso giorno dai Cristiani nel combattimento navale contro i Turchi, mediante l'aiuto della medesima santissima Madre di Dio.
A Roma, sulla via Ardeatina, la deposizione di san Marco, Papa e Confessore.
Nella provincia detta Augusta d'Eufrate, i santi Martiri Sérgio e Bacco, nobili Romani, sotto l'Imperatore Massimiano. Di essi Bacco fu con duri nervi battuto finché, lacerato per tutto il corpo, nella confessione di Cristo, rese lo spirito; Sérgio poi venne calzato di scarpe inchiodate, e, rimanendo fermo nella fede, fu condannato ad esser decapitato. Dal nome poi del beato Sérgio il luogo, dove riposa, fu detto Sergiópoli, e, per insigni miracoli, è onorato da gran concorso di Cristiani.
A Roma i santi Martiri Marcéllo ed Apuléio, i quali prima furono discepoli di Simone Mago, ma, vedendo le meraviglie che il Signore operava per mezzo dell'Apostolo Piétro, ambedue, abbandonato Simone, si diedero a seguire la dottrina Apostolica, e, dopo la passione degli Apostoli, sotto Aureliano Consolare, ricevettero la corona del martirio, e furono sepolti non molto lontano da Roma.
Così pure presso Augusta d'Eufrate santa Giulia Vergine, la quale subì il martirio sotto il Preside Marciano.
A Pàdova santa Giustina, Vergine e Martire, la quale, battezzata dal beato Prosdócimo, discepolo di san Piétro, e, perchè perseverava costantemente nella fede di Cristo, per ordine del Preside Màssimo trapassata dalla spada, passò al Signore. 
A Bourges, nell'Aquitània, sant'Augusto, Prete e Confessore.
Nel contado di Reims sant'Elàno Prete.
Nella Svèzia la Traslazione del corpo di santa Brigida Vedova