1 Agosto
_
A Roma, sull'Esquilino, la Dedicazione della chiesa di san Piétro Apostolo in Vincoli.
In Antiochia la passione dei sette santi Fratelli Maccabèi Martiri, i quali, colla loro madre, patirono sotto il Re Antioco Epifane.
Le loro reliquie, trasportate a Roma, furono riposte nella medesima chiesa di san Piétro in Vincoli.
A Vercélli il natale di sant'Eusébio, Vescovo e Martire, il quale, per la confessione della fede cattolica, relegato dal Principe Costanzo a Scitópoli, in Palestina, quindi nella Cappadócia, ritornato poi alla sua chiesa, soffrì il martirio per la persecuzione degli Ariani. La sua memoria si fa solennemente anche il quindici Dicembre, giorno nel quale fu ordinato Vescovo, e la sua festa si celebra il sedici Dicembre.
Così pure a Nocéra dei Pagani, nella Campania, il natale di sant'Alfonso Maria de' Liguóri, Fondatore della Congregazione detta del santissimo Redentore, Vescovo di sant'Agata de' Goti e Confessore, insigne per lo zelo delle anime, per gli scritti, per la predicazione e per l'esempio. Dal Sommo Pontefice Gregorio decimosesto fu ascritto nel catalogo dei Santi, da Pio nono fu dichiarato Dottore della Chiesa universale e Pio dodicesimo lo costituì celeste Patrono di tutti i Confessori e Moralisti. La sua festa si celebra nel giorno seguente.
A Roma, sulla via Latina, i santi Martiri Bono Prete, Fàusto e Màuro, con altri nove, che sono ricordati negli Atti di santo Stéfano Papa.
Così pure a Roma la passione delle sante Vergini Fede, Sperànza e Carità, fighe di santa Sofia, le quali, sotto il Principe Adriàno, ricevettero la corona del martirio.
A Filadélfia, nell'Aràbia, i santi Martiri Cirillo, Aquila, Piétro, Domiziàno, Rufo e Menàndro, coronati nel medesimo giorno.
A Pergé, in Panfilia, i santi Martiri Leonzio, Azio, Alessàndro ed altri sei agricoltori, i quali furono decapitati nella persecuzione di Diocleziàno, sotto il Preside Flaviàno.
A Geróna, nella Spagna, il natale di san Felice Martire, il quale, dopo diverse specie di tormenti, da Daciàno fu fatto dilaniare finché non rese l'invitto spirito a Cristo.
Nel territorio di Parigi san Giustino Martire.
A Vienne, in Frància, san Vero Vescovo.
A Winchester, in Inghiltérra, sant'Etelvóldo Vescovo.
Nel contado del Lieuvin, in Frància, san Nemésio Confessore.