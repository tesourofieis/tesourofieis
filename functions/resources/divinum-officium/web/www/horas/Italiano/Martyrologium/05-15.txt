15 Maggio
_
San Giovànni Battista de La Salle, Sacerdote e Confessore, Fondatore della Congregazione dei Fratelli delle Scuole Cristiane. Si addormentò nel Signore il sette Aprile.
In Spagna i santi Torquàto Tesifónte, Secóndo, Indalèzio, Cecilio, Esichio ed Eufràsio, ordinati Vescovi a Roma dai santi Apostoli, e mandati nelle Spagne a predicare la divina parola. Avendo evangelizzato varie città e convertito alla fede di Cristo innumerevoli moltitudini, morirono in diversi luoghi di quella regione; cioè Torquàto a Càdice, Tesifónte a Virze, Secóndo in Avila, Indalèzio a Pasquèna, Cecilio in Elvira, Esichio a Gibiltèrra ed Eufràsio in Andujar.
A Terranòva, nella Sardègna, san Simplicio, Vescovo e Martire, il quale, al tempo di Diocleziano, sotto il Preside Bàrbaro, trapassato da una lancia compì il martirio.
Ad Evora, nel Portogallo, san Màncio Martire.
Nell'isola di Chio il natale del beato Isidóro Martire. Nella Basilica eretta in suo onore esiste un pozzo, dove si dice fosse gettato, la cui acqua spesso risana gli infermi che ne bevono.
A Làrapsaco, nell'Ellesponto, la passione dei santi Martiri Piètre, Andréa, Pàolo e Dionisia.
Ad Auvergne, in Frància, i santi Martiri Càssio, Vittorino, Màssimo e Compagni.
A Ghéel, nel Brabànte, santa Dimpna, Vergine e Martire, figlia del Re d'Irlànda, la quale, perchè perseverava costante nella fede di Cristo e nel conservare la verginità, dal padre fu fatta decapitare.