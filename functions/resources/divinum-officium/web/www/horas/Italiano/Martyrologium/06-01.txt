1 Giugno
_
Sant'Angela Merici Vergine, del Terz'Ordine di san Francésco, Fondatrice della Congregazione delle Vergini di sant'Orsola: fu chiamata dallo Sposo celeste a ricevere la corona incorruttibile il ventisette Gennaio.
A Roma san Giovénzio Martire.
Ad Autun i santi Reveriàno Vescovo e Pàolo Prete, con altri dieci; i quali, sotto il Principe Aureliano, furono coronati col martirio.
A Cesarèa, nella Palestina, il beato Panfilo, Prete e Martire, uomo di ammirabile santità e dottrina, e liberale verso i poveri; il quale, per la fede di Cristo, nella persecuzione di Galèrio Massimiàno, prima, sotto il Preside Urbano, tormentato e gettato in carcere, quindi, sotto Firmiliàno, posto di nuovo ai tormenti, insieme ad altri compì il martirio. Patirono allora anche Valènte Diacono, Pàolo ed altri nove, la cui memoria si celebra in altri giorni.
Nella Cappadócia san Tespèsio Martire, il quale, sotto l'Imperatore Alessàndro e il Prefetto Simplicio, dopo altri tormenti, fu decapitato.
In Egitto i santi Martiri Ischirióne, condottiero di soldati, ed altri cinque soldati, i quali, sotto l'Imperatore Diocleziàno, per la fede di Cristo, furono uccisi con diverso genere di morte.
Così pure san Fermo Martire, che, nella persecuzione di Massimiàno, fu tormentato con acerbissime piaghe, percosso con pietre e finalmente decapitato.
A Perugia i santi Martiri Felino e Gratiniàno soldati, i quali, sotto Dècio, straziati con vari tormenti, con una morte gloriosa ricevettero la palma del martirio.
A Bologna san Prócolo Martire, che patì sotto l'Imperatore Massimiàno.
Ad Amèlia, in Umbria, san Secóndo Martire, che, gettato nel Tèvere, compì il martirio sotto Diocleziàno.
Presso Città di Castèllo, in Umbria, san Crescenziàno, soldato Romano, che fu coronato col martirio sotto il medesimo Imperatore.
Nel monastero di Lérins, in Frància, san Capràsio Abate.
Nel monastero di Ogna, presso Burgos, in Spagna, sant'Enecóne.
Abate Benedettino, illustre per la santità e i miracoli.
Presso Monte Falco, in Umbria, san Fortunato Prete, illustre per virtù e per miracoli.
A Tréviri san Simeone Monaco, dal Papa Benedétto nono ascritto nel numero dei Santi.
