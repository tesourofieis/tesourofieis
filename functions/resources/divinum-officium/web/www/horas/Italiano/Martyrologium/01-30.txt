30 Gennaio
_
Santa Martina, Vergine e Martire, il cui natale si commemora il primo di questo mese.
Ad Edéssa, nella Siria, san Barsiméo Vescovo, il quale, avendo convertito moltissimi pagani alla fede e mandatili innanzi a ricevere la corona, li seguì, sotto Traiano, con la palma del martirio.
Ad Antiochia la passione del beato Ippolito Prete, il quale, ingannato per qualche tempo dallo scisma di Novàto, ma ravvedutosi per opera della grazia di Cristo, tornò all'unità della Chiesa, per la quale e nella quale poi compì un glorioso martirio. Interrogato dai suoi qual fosse la vera fede, detestò il dogma di Novàto, e, dicendo doversi tenere quella fede che è custodita dalla Cattedra di Piétro, porse il collo alla spada.
Nell'Africa la passione dei santi Martiri Feliciàno, Filappiàno ed altri centoventiquattro.
Così pure il beato Alessàndro, il quale fu catturato nella persecuzione di Décio, e, risplendendo per la veneranda canizie della longeva età e per la replicata confessione, tra i tormenti dei carnefici rese lo spirito. 
Ad Edéssa, in Siria, san Parse Vescovo, illustre per il dono delle guarigioni, il quale, relegato per la fede cattolica dall'Imperatore Ariano Valènte, finì la vita in lontane regioni, affranto dal triplice cambiamento d'esilio.
A Gerusalémme il natale di san Mattia Vescovo, di cui si narrano gesta meravigliose e degne di ogni fede, il quale, sotto Adriano, soffrì molto per Cristo, e alla fine si riposò in pace.
A Pavia sant'Armentàrio, Vescovo e Confessore.
A Maubeuge, monastero dell'Hainaut, sant'Aldegónda Vergine, al tempo del Re Dagobérto.
A Vitérbo santa Giacinta Mariscótti Vergine, monaca del Terz'Ordine di san Francésco, chiara per penitenza e per carità, la quale dal Papa Pio settimo fu annoverata fra i Santi.
A Milàno santa Savina, donna religiosissima, la quale, mentre pregava sul sepolcro dei santi Martiri Nàbore e Felice, si addormentò nel Signore.
Nel territorio di Parigi santa Batilde Regina, illustre per santità e per gloria di miracoli.