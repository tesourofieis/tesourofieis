28 Aprile
_
San Pàolo della Croce, Prete e Confessore, che fu Fondatore della Congregazione detta della Croce e della Passione di nostro Signore Gesù Cristo, e si riposò nel Signore il diciotto Ottobre. 
A Ravénna il natale di san Vitàle Martire, marito di santa Valéria e padre dei santi Gervàsio e Protàsio, il quale, avendo seppellito con il dovuto onore il corpo del beato Ursicino, che aveva portato via, fu preso dal Consolare Paolino, e, dopo i tormenti dell'eculeo, fu fatto gettare in una profonda fossa, e sotterrare con terra e sassi; con questo martirio passò a Cristo.
Ad Atina, nella Campània, san Marco, il quale, ordinato Vescovo dal beato Piétro Apostolo, per il primo predicò il Vangelo agli Equi, e nella persecuzione di Domiziano, sotto il Preside Màssimo, ricevette la corona del martirio.
A Prusa, nella Bitinia, i santi Martiri Patrizio Vescovo, Acàzio, Menàndro e Poliéno.
Nello stesso giorno i santi Martiri Afrodisio, Caralippo, Agàpio ed Eusébio.
Nella Pannónia san Pollióne Martire, sotto l'Imperatore Diocleziano.
A Milàno santa Valéria Martire, moglie di san Vitàle e madre dei santi Gervàsio e Protàsio.
Ad Alessàndria la passione di santa Teodora, Vergine e Martire. Ricusando essa di sacrificare agli idoli, fu portata in un luogo infame, da dove, scambiando le vesti, fu subito sottratta per uno straordinario aiuto di Dio da un fratello di nome Didimo. Questi poi fu ucciso con la detta Vergine e insieme coronato, nella persecuzione di Diocleziano, sotto il Preside Eustràzio.
A Tarazóna, nella Spagna Tarragonese, san Prudénzio, Vescovo e Confessore.
A Corfinio, nell'Abruzzo, san Panfilo, Vescovo di Valva, illustre per la carità verso i poveri e per il dono dei miracoli. Il suo corpo fu riposto a Sulmona.
A Saint-Laurent-sur-Sèvres, nella diocesi di Lucjon, san Luigi Maria Grignion di Montfort, Confessore, Fondatore dei Missionari della Società di Maria e delle Figlie della Sapienza, insigne per la vita apostolica, per la predicazione e per la devozione mariana, dal Papa Pio dodicesimo ascritto nel catalogo dei Santi.