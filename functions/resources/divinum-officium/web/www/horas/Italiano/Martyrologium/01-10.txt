10 Gennaio
_
Nella Tebàide il natale del beato Pàolo, primo Eremita, Confessore, che da sedici a centotredici anni dell'età sua stette solitario nell'eremo. Sant'António vide la sua anima portata dagli Angeli in cielo fra i cori degli Apostoli e dei Profeti. La sua festa si celebra il quindici del corrente mese.
In Cipro il beato Nicànore, uno dei primi sette Diaconi. Ammirabile per la grazia della fede e per la virtù, fu gloriosissimamente coronato.
A Roma sant'Agatóne Papa, che, cospicuo per santità e per dottrina, si riposò in pace.
A Bourges, nell'Aquitània, san Gugliélmo, Vescovo e Confessore, illustre per virtù e miracoli, iscritto dal Papa Onório terzo nel canone dei Santi.
A Milàno san Giovànni il Buòno, Vescovo e Confessore.
A Costantinópoli san Marciàno Prete.
Nel Monastero di Cusan, in Frància, il natale di san Piètro Urséolo Confessore: prima Doge di Venézia e poi Monaco dell'Ordine di san Benedétto rifulse per pietà e virtù.
Ad Arézzo, nella Toscana, il beato Gregorio decimo, nativo di Piacènza, il quale, da Arcidiacono di Liégi eletto Sommo Pontefice, celebrò il secondo Concilio di Lione, ricevette i Greci nell'unità della fede, compose i dissidi dei cristiani, deliberò la riconquista della Terra Santa e si rese sommamente benemerito di tutta la Chiesa, che governò santissimamente.