20 Gennaio
_
A Roma il natale di san Fabiano, Papa e Martire, il quale, al tempo di Dècio, subì il martirio, e fu sepolto nel cimitero di Callisto.
Così pure a Roma, alle Catacombe, san Sebastiano Martire, il quale, sotto l'Imperatore Diocleziano, avendo il comando della prima coorte, a motivo della fede cristiana fu fatto legare ad un palo in mezzo all'accampamento e saettare dai soldati, e finalmente percuotere con bastoni, finché non rese lo spirito.
A Nicéa, nella Bitinia, san Neófito Martire, il quale, all'età di quindici anni, percosso con flagelli, gettato in una fornace, esposto alle fiere, e, restandone illeso e confessando costantemente la fede di Cristo, alla fine fu ucciso con la spada.
A Cesèna san Màuro Vescovo, celebre per le virtù e i miracoli.
Nella Palestina il natale di sant'Eutimio Abate, il quale, al tempo dell'Imperatore Marciano, fiorì nella Chiesa per lo zelo della disciplina cattolica e per la virtù dei miracoli.