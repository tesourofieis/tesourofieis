2 Agosto
_
Sant'Alfonso Maria de' Liguóri, Fondatore della Congregazione detta del santissimo Redentore, Vescovo di sant'Agata de' Goti, Confessore e Dottore della Chiesa, il quale si riposò nel Signore nel giorno precedente.
A Roma, nel cimitero di Callisto, il natale di santo Stéfano primo. Papa e Martire, il quale, nella persecuzione di Valeriàno, mentre celebrava il Sacrificio della Messa, e, al sopraggiungere dei soldati, intrepido ed immobile dinanzi all'altare compiva i cominciati misteri, fu decapitato nella sua sede.
A Nicéa, in Bitinia, la passione di santa Teódota, con tre suoi if gli. Il primogenito, per nome Evódio, confessando Cristo animosamente, da Nicézio, Consolare della Bitinia, fu fatto prima battere con bastoni; quindi la madre, con tutti i figli, fu fatta consumare col fuoco.
In Africa san Rutilio Martire, il quale, avendo spesso schivato la persecuzione, fuggendo da un luogo all'altro, ed essendosi talvolta liberato dal pericolo anche con denaro, fu preso finalmente alla sprovvista, e, presentato al Preside, venne afflitto con moltissimi tormenti: da ultimo, gettato nelle fiamme, fu coronato con un glorioso martirio.
A Pàdova san Màssimo, Vescovo di quella città, illustre per miracoli, il quale con beata fine si riposò.