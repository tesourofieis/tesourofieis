13 Dicembre
_
A Siracusa, in Sicilia, il natale di santa Lucia, Vergine e Martire, nella persecuzione di Diocleziano. Questa nobile Vergine, mentre volevano trascinarla uomini abbominevoli, ai quali, per ordine di Pascàsio Consolare, era stata consegnata perchè dal popolo si facesse oltraggio alla castità di lei, non potè essere smossa da loro in alcun modo, nè con fimi aggiunte, nè con moltissime coppie di buoi; però in seguito, essendo riuscita illesa dalla pece, dalla resina e dall'olio bollente, finalmente, percossa colla spada nella gola, compì il martirio.
Così pure a Moulins, in Frància, il natale di santa Giovànna Francésca Frémiot de Chantal Vedova, Fondatrice dell'Ordine delle Monache della Visitazione di santa Maria; e, illustre per nobiltà di famiglia, per santità di vita, che costantemente condusse in quattro diversi stati, e pel dono di miracoli, dal Sommo Pontefice Cleménte decimoterzo fu ascritta nel numero delle Sante. Il suo sacro corpo fu trasportato in Annecy, nella Savoia, e con solenne pompa tumulato nella prima chiesa del suo Ordine. La sua festa per decreto del Papa Clemènte decimoquarto si celebra dalla Chiesa universale il ventuno Agosto.
Nell'Arménia la passione dei santi Martiri Eustràzio, Aussénzio, Eugénio, Mardàrio ed Orèste, nella persecuzione di Diocleziano. Di essi Eustràzio, prima sotto Lisia, quindi a Sebàste, sotto il Preside Agricolào, insieme con Orèste fu straziato con raffinati tormenti, e gettato in una fornace, ove rese lo spirito; Orèste poi, posto sopra un letto di ferro infuocato, passò al Signore; gli altri presso gli Aràbraci furono straziati con crudelissimi supplizi, sotto il Preside Lisia, e in diversi modi compirono il martirio. I loro corpi, trasportati poi a Roma, furono onorevolmente riposti nella chiesa di sant'Apollinàre.
Nell'isola di Sulci, presso la Sardègna, la passione di sant'Antioco, sotto l'Imperatore Adriàno.
A Cambrai, in Frància, sant'Aubèrto, Vescovo e Confessore.
A Ponthieu, in Frància, san Giodóco, Prete e Confessore.
Nel territorio di Strasburgo santa Odilia Vergine.