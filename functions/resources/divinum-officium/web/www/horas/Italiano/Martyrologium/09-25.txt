25 Settembre
_
Nel castello di Emmaus il natale del beato Cléofa, che fu discepolo di Cristo. Di lui si narra che per la confessione di Cristo fu ucciso dai Giudèi nella medesima casa, in cui aveva al Signore preparato la mensa, e che fu ivi sepolto con gloriosa memoria.
Ad Amiens, in Frància, il beato Firmino Vescovo, il quale nella persecuzione di Diocleziàno, sotto il Preside Riziovàro, dopo vari tormenti, colla decapitazione subì il martirio.
Presso Roma, sulla via Claudia, sant'Ercolàno, soldato e Martire, il quale, sotto l'Imperatore Antonino, si convertì a Cristo per i miracoli avvenuti nella passione del beato Alessandro Vescovo, e per la confessione della fede, dopo molti tormenti, fu ucciso colla spada.
A Damàsco i santi Martiri Pàolo e Tatta sua moglie, e Sabiniàno, Màssimo, Rufo ed Eugénio loro figli, i quali, accusati di esser Cristiani, furono tormentati con battiture ed altri supplizi, e nei tormenti resero le loro anime a Dio.
Nell'Asia la passione dei santi Bardomiàno, Encarpo ed altri ventisei Martiri.
A Lione, in Frància, la deposizione di san Lupo, che da Anacoreta fu fatto Vescovo.
Ad Auxerre sant'Anacàrio, Vescovo e Confessore.
A Blois, in Frància, san Solènnio, Vescovo di Chartres, illustre per miracoli.
Nello stesso giorno san Principio, Vescovo di Soissons e fratello del beato Remigio Vescovo.
Ad Anàgni le sante Vergini Aurélia e Neomisia.