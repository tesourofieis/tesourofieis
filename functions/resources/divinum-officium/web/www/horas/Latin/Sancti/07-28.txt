[Rank]
Ss. Nazarii et Celsi Martyrum, Victoris I Papæ et Martyris ac Innocentii I Papæ et Confessoris;;Semiduplex;;2.2;;vide C3

[Rank] (rubrica 1960)
Ss. Nazarii et Celsi Martyrum, Victoris I Papæ et Martyris ac Innocentii I Papæ et Confessoris;;Semiduplex;;3;;vide C3

[Rule]
vide C3;
9 lectiones;

[Oratio]
Sanctórum tuórum nos, Dómine, Nazárii, Celsi, Victóris et Innocéntii conféssio beáta commúniat: et fragilitáti nostræ subsídium dignánter exóret.
$Per Dominum

[Lectio4]
Nazarius, a beato Lino papa baptizatus, cum in Gálliam profectus esset, ibi Celsum púerum, a se christiánis præceptis prius instructum, baptizávit. Qui una Trévirim euntes, Nerónis persecutióne, in mare uterque dejícitur, unde mirabíliter evasérunt. Postea Mediolanum veniéntes, cum ibi Christi fidem disseminárent, ab Anolino præfecto, constantíssime Christum Deum confiténtes, cápite plectúntur: quorum córpora extra portam Romanam sepúlta sunt. Quæ cum diu latuíssent, Dei mónitu a beato Ambrosio conspersa recénti sánguine sunt invénta, tamquam si paulo ante martyrium passi essent; unde, in urbem translata, honorifico sepúlcro contecta sunt.

[Lectio5]
Victor in Africa natus, Sevéro imperatóre rexit Ecclésiam. Confirmávit decretum Pii primi, ut sacrum Pascha die Dominico celebrarétur: qui ritus ut póstea in mores inducerétur, habita sunt multis in locis concília; et in Nicæna dénique prima synodo sancítum est, ut Paschæ dies festus post quartam décimam lunam agerétur, ne Christiáni Judæos imitari videréntur. Státuit ut quavis aqua, modo naturali, si necessitas cógeret, quicúmque baptizari posset. Theódotum Coriárium Byzantinum, docéntem Christum tantummodo hóminem fuísse, ejécit ex Ecclésia. Scripsit de quæstióne Paschæ et alia quædam opúscula. Creávit duabus ordinatiónibus, mense Decembri, presbyteros quatuor, diaconos septem, episcopos per diversa loca duodecim. Martyrio coronátus, sepelítur in Vaticano, quinto Kalendas Augusti. Sedit annos novem, mensem unum, dies viginti octo.

[Lectio6]
Innocentius Albanénsis, sancti Hierónymi et Augustíni ætate flóruit. De quo ille ad Demetríadem vírginem: Sancti Innocentii, qui apostolicæ cathedræ et beátæ memóriæ Anastasii successor et fílius est, teneas fidem nec peregrinam, quamvis tibi prudens cállidaque videaris, doctrinam recipias. Eum, tamquam justum Lot subtractum Dei providéntia, ad Ravennam servátum fuísse, scríbit Orósius, ne Romani pópuli vidéret excidium. Is, Pelagio et Cælestio damnatis, contra eórum hæresim decretum fecit, ut párvuli, ex christiana étiam mulíere nati, per baptismum renasci debérent; ut in eis regeneratióne mundétur, quod generatióne contraxérunt. Probávit etiam, ut Sábbato, ob memóriam Christi Dómini sepultúræ jejunium servarétur. Sedit annos quíndecim, mensem unum, dies decem. Quatuor ordinatiónibus, mense Decembri, creávit presbyteros trigínta, diaconos quíndecim, episcopos per diversa loca quinquagínta quatuor. Sepultus est in cœmeterio ad Ursum pileátum.

[Lectio94]
Nazárius, a beáto Lino Papa baptizátus, cum in Gálliam proféctus esset, ibi Celsum púerum, a se christiánis præcéptis prius instrúctum, baptizávit. Póstea Mediolánum ambo veniéntes, cum ibi Christi fidem disseminárent, ab Anolíno præfécto, constantíssime Christum Deum confiténtes, cápite plectúntur; quorum córpora a beáto Ambrósio invénta sunt. In eúndem diem íncidit memória sancti Victóris Papæ, qui Sevéro imperatóre rexit Ecclésiam, Theódotum Coriárium confutávit, scripsítque de quæstióne Paschæ. Martýrio coronátus, sepúltus est in Vaticáno quinto Caléndas Augústi. Eódem étiam die recólitur sanctus Innocéntius Papa, qui, Pelágio et Cæléstio damnátis, contra eórum hǽresim decrétum fecit. Cujus corpus sepúltum est in cœmetério ad Ursum pileátum.
&teDeum
