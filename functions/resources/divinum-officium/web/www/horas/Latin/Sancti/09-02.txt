[Rank]
S. Stephani Hungariæ Regis Confessoris;;Semiduplex;;2.2;;vide C5

[Rule]
vide C5;mtv
9 lectiones

[Oratio]
Concéde, quǽsumus, Ecclésiæ tuæ, omnípotens Deus: ut beátum Stéphanum Confessórem tuum, quem regnántem in terris propagatórem hábuit, propugnatórem habére mereátur gloriósum in cælis.
$Per Dominum

[Lectio4]
Stephanus in Hungariam Christi fidem et regium nomen invéxit. Regia coróna a Romano Pontifice impetrata, ejusque jussu in regem inunctus, regnum Sedi apostolicæ obtulit. Varia pietátis domicília Romæ, Jerosolymis, Constantinopoli: in Hungaria archiepiscopátum Strigoniensem, episcopátus decem admirábili religióne et munificéntia fundavit. Par in páuperes amor et liberalitas, quos véluti Christum ipsum complectens, neminem a se mærentem ac vacuum umquam dismisit; quin ad eórum inópiam sublevandam, amplíssimis facultátibus erogatis, domesticam quoque supellectilem exímia benignitate frequenter distríbuit.  Suis ínsuper mánibus lavare páuperum pedes, noctu solus et ignotus nosocomía frequentare, decumbéntibus inservire ac cetera caritátis offícia exhibere consuevit. Quarum virtútum merito, illíus déxtera, resoluto cetero corpore, incorrupta permansit.

[Lectio5]
Orándi studio noctes pene totas ducebat insomnes; atque in cæléstium rerum contemplatióne defixus, interdum extra sensus raptus, sublimis in áëra ferri visus fuit. Perduellium conspiratiónes ac validiórum hostium ímpetus, miro prorsus modo, non semel oratiónis præsidio evitavit. Susceptum ex Ghisella Bavárica, sancti Henrici imperatóris sorore, quam sibi matrimonio junxerat, Emerícum fílium tanta morum disciplína talíque pietáte enutrívit, quantum ejus póstea sanctitas declaravit. Regni vero negotia ita dispósuit, ut, accitis undique prudentíssimis et sanctíssimis viris, nihil umquam sine illórum consílio molirétur; humillimis interim precibus in cínere et cilício Deum déprecans, ut univérsum Hungariæ regnum, antequam e vita migraret, catholicum vidére mererétur; vere, propter ingens dilatandæ fidei studium, illíus gentis Apóstolus nuncupatus, facta a Romano Pontifice ipsi posterisque régibus præferendæ crucis potestate.

[Lectio6]
Dei Genitricem, quam ardentíssime venerabátur, amplíssimo in ejus honórem constructo templo, Hungariæ patrónam instítuit; ab eádem vicíssim Vírgine recéptus in cælum ipso suæ Assumptiónis die, quem Húngari e sancti regis instituto Magnæ Dominæ diem appellant. Sacrum ejus corpus, suavíssimo fragrans odore, liquore cælésti scatens, inter multa et varia miracula, Romani Pontificis jussu, nobiliórem in locum translátum est atque honorificentius cónditum. Ejus autem festum Innocentius undecimus Pontifex maximus, quarto Nonas Septembris, ob insignem victoriam ab exercitu Leopoldi primi, Romanórum elécti imperatóris et Hungariæ regis, eádem die in Budæ expugnatióne, ope divina, e Turcis reportatam, celebrándum instituit.

[Lectio7]
@Commune/C5:Lectio7 in 3 loco

[Lectio8]
@Commune/C5:Lectio8 in 3 loco

[Lectio9]
@Commune/C5:Lectio9 in 3 loco

[Lectio94]
Stéphanus, Hungarórum rex, in Hungáriam Christi fidem et régium nomen invéxit. Régia coróna a Románo Pontífice impetráta, ejúsque jussu rex inúnctus, regnum Sedi apostólicæ óbtulit. Vária pietátis domicília Romæ, Jerosólymis, Constantinópoli constítuit: in Hungária archiepiscopátum Strigoniénsem et episcopátus decem admirábili religióne et munificéntia fundávit. Exímia in páuperes caritáte et assíduo orándi stúdio enítuit. Dei Genetrícem quam ardentíssime venerabátur, amplíssimo in ejus honórem constrúcto templo, Hungáriæ patrónam instítuit; ab eádem vicíssim Vírgine recéptus in cælum ipso suæ Assumptiónis die, quem Húngari e sancti Regis institúto Magnæ Dóminæ diem appéllant. Ejus tamen festum ex constitutióne Innocéntii Papæ undécimi hac die potíssimum recólitur, quæ Budæ munitíssima arx, sancti Regis ope, ab exércitu christiáno strénue recuperáta fuit.
&teDeum
