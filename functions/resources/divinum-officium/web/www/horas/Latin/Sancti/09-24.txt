[Rank]
Beatæ Mariæ Virginis de Mercede;;Duplex majus;;4;;ex C11

[Rank] (rubrica 1960)
Beatæ Mariæ Virginis de Mercede;;Simplex;;1.1;;vide C11

[Rule]
ex C11;
9 lectiones
Doxology=Nat
BMV

[Oratio]
Deus, qui per gloriosíssimam Fílii tui Matrem, ad liberándos Christi fidéles a potestáte paganórum nova Ecclésiam tuam prole amplificáre dignátus es: præsta, quǽsumus; ut, quam pie venerámur tanti operis institutrícem, ejus páriter méritis et intercessióne, a peccátis ómnibus et captivitáte dǽmonis liberémur.
$Per eumdem

[Lectio4]
Quo témpore major feliciorque Hispaniárum pars diro Saracenórum opprimebátur jugo, innumerique fidéles sub immani servitute, maximo cum periculo christianæ fidei abjurandæ, amittendæque salútis ætérnæ, infeliciter detinebántur, beatíssima cælórum Regína, tot tantisque benigniter occurrens malis, nimiam caritátem suam in iis rediméndis osténdit. Nam sancto Petro Nolasco, pietáte et opibus florenti, qui, sanctis vacans meditatiónibus, jugiter animo recogitábat qua ratióne tot Christianórum ærumnis sub Maurórum captivitáte degéntium succurri posset, ípsamet beatíssima Virgo, serena fronte, se conspiciéndam dedit; et acceptíssimum sibi ac unigenito suo Fílio fore dixit, si suum in honórem institueréntur ordo religiosórum, quibus cura incumberet captivos e Turcárum tyrannide liberandi. Qua cælésti visióne vir Dei recreatus, mirum est quo caritátis ardore flagrare cœperit, hoc unum servans in corde suo, ut ipse ac instítuenda ab eo religio maximam illam caritátem sedulo exercerent, ut quisque ánimam suam póneret pro amicis et próximis suis.

[Lectio5]
Ea ipsa nocte éadem Virgo sanctíssima beato Raymundo de Péñafort et Jacobo Aragoniæ regi appáruit, idípsum de religiosis instituéndis ádmonens, suadensque ut opem pro constructióne tanti operis ferrent. Petrus autem statim ad Raymundi pedes, qui ipsi erat a sacris confessiónibus, ádvolans, ei rem omnem apéruit; quem étiam cælitus instructum réperit, ejusque directióni se humillime subjécit. At, superveniens Jacobus rex, quam et ipse acceperat a beatíssima Vírgine, revelatiónem éxsequi státuit. Unde, collátis inter se consíliis, et consentiéntibus ánimis, in honórem ejusdem Vírginis Matris ordinem institúere aggressi sunt, sub invocatióne sanctæ Maríæ de Mercede redemptiónis captivórum.

[Lectio6]
Die ígitur décima Augusti anno Dómini millesimo ducentésimo décimo octavo, rex idem Jacobus eam institutiónem, jamprídem ab iisdem sanctis viris conceptam, éxsequi státuit, sodálibus quarto voto adstrictis manéndi in pignus sub paganórum potestate, si pro Christianórum liberatióne opus fúerit. Quibus rex ipsa arma sua regia in péctore deferre concessit, et a Gregório nono illud tam præcellentis erga próximum caritátis institutum et religiónem confírmari curávit. Sed et ipse Deus per Vírginem Matrem increméntum dedit, ut talis institútio celerius ac felicius totum per orbem divulgarétur, sanctisque viris florúerit caritate ac pietáte insígnibus, qui eleemósynas a Christi fidelibus collectas in prétium redemptiónis suórum proximórum expénderent, seque ipsos intérdum darent in redemptiónem multórum. Ut autem tanti beneficii et institutiónis, débitæ Deo et Virgini Matri referántur gratiæ, Sedes apostolica hanc peculiarem festivitátem celebrari et Offícium recitari indulsit, cum alia fere innumera eídem ordini privilegia páriter contulísset.

[Lectio94]
Quo témpore innúmeri fidéles sub immáni Saracenórum servitúte, cum perículo amitténdæ salútis ætérnæ, infelíciter detinebántur, beáta Virgo María, sancto Petro Nolásco, beáto Raymúndo de Péñafort et Jacóbo Aragóniæ regi noctu appárens, acceptíssimum sibi ac unigénito suo Fílio fore dixit si suum in honórem instituerétur ordo religiosórum, quibus cura incúmberet captívos e Turcárum tyránnide liberándi. Quare, collátis inter se consíliis et consentiéntibus ánimis, in honórem ejúsdem Vírginis Matris órdinem institúere aggréssi sunt, sub invocatióne sanctæ Maríæ de Mercéde redemptiónis captivórum, sodálibus quarto voto adstríctis manéndi in pignus sub paganórum potestáte, si pro Christianórum liberatióne opus esset. Quibus rex ipse arma sua régia in péctore deférre concéssit, et a Gregório nono illud tam præcelléntis caritátis institútum confirmándum curávit. Ut autem tanti benefícii et institutiónis débitæ Deo et Virgini Matri referántur grátiæ, Sedes apostólica hanc peculiárem festivitátem celebrári indúlsit.
&teDeum

