27:1 Ad te, Dómine, clamo; Petra mea, ne surdus fúeris mihi, * ne, si non audíeris me, símilis ﬁam descendéntibus in fóveam.
27:2 Audi vocem obsecratiónis meæ, dum ad te clamo, * dum attóllo manus meas ad templum sanctum tuum.
27:3 Noli me abrípere cum peccatóribus * et cum faciéntibus iniquitátem,
27:4 Qui loquúntur pacem cum próximis suis, * sed malum in ánimo habent.
27:5 Da eis secúndum acta eórum * et secúndum malítiam facínorum ipsórum.
27:6 Secúndum opus mánuum eórum tríbue illis, * facta eórum redde ipsis.
27:7 Quia non atténdunt ad acta Dómini et ad opus mánuum ejus, * déstruat eos nec restítuat eos.
27:8 Benedíctus Dóminus, * quia audívit vocem obsecratiónis meæ.
27:9 Dóminus, robur meum et clípeus meus! * In ipso confísum est cor meum, et adjútus sum;
27:10 Ideo exsúltat cor meum, et cántico meo laudo eum.
27:11 Dóminus robur est pópulo suo, * et præsídium salútis uncto suo.
27:12 Salvum fac pópulum tuum, Dómine, et bénedic hereditáti tuæ, * et pasce eos, et porta eos usque in ætérnum.
