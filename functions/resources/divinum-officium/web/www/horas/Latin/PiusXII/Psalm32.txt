32:1 Exsultáte, justi, in Dómino: * rectos decet collaudátio.
32:2 Celebráte Dóminum cíthara, * psaltério decachórdo psállite ei.
32:3 Cantáte ei cánticum novum, * bene cánite ei cum clangóre.
32:4 Nam rectum est verbum Dómini, * et omne opus ejus fidum.
32:5 Díligit justítiam et jus: * grátia Dómini plena est terra.
32:6 Verbo Dómini cæli facti sunt, * et spíritu oris ejus omne agmen eórum.
32:7 Cóngregat quasi in utre aquas maris: * ponit in receptáculis fluctus.
32:8 Tímeat Dóminum omnis terra: * ipsum vereántur omnes íncolæ orbis.
32:9 Nam ipse dixit et facta sunt; * ipse mandávit et exstitérunt.
32:10 Dóminus díssipat consílium natiónum; * írritas facit cogitatiónes populórum.
32:11 Consílium Dómini in ætérnum manet: * cogitatiónes cordis ejus in generatiónem et generatiónem.
32:12 Beáta gens, cujus Deus est Dóminus: * pópulus quem elégit in hereditátem sibi.
32:13 De cælis réspicit Dóminus: * videt omnes fílios hóminum.
32:14 De loco habitatiónis suæ prospéctat * omnes qui hábitant terram:
32:15 Qui ómnium eórum corda finxit, * qui atténdit ad ómnia ópera eórum.
32:16 Non vincit rex multo exércitu: * bellátor non se salvat magno róbore.
32:17 Fallax est equus ad victóriam, * et magnitúdine róboris sui non salvat.
32:18 Ecce óculi Dómini super timéntes eum: * in eos qui sperant grátiam ejus,
32:19 Ut éruat a morte ánimas eórum * et alat eos in fame.
32:20 Anima nostra exspéctat Dóminum: * adjútor et clípeus noster ipse est.
32:21 In illo ergo lætátur cor nostrum, * in nómine sancto ejus confídimus.
32:22 Fiat misericórdia tua, Dómine, super nos, * quemádmodum sperámus in te.
