104:1 Celebráte Dóminum, acclamáte nómini ejus * nota fácite inter gentes ópera ejus.
104:2 Cantáte ei, psállite ei, * enarráte ómnia mirabília ejus.
104:3 Gloriámini de nómine sancto ejus; * lætétur cor quæréntium Dóminum.
104:4 Consideráte Dóminum et poténtiam ejus, * quǽrite fáciem ejus semper.
104:5 Mementóte mirabília ejus quæ fecit, * prodígia ejus, et judícia oris ejus,
104:6 Semen Abraham, servi ejus, * fílii Jacob, elécti ejus!
104:7 Ipse Dóminus est Deus noster; * in univérsa terra valent judícia ejus.
104:8 Memor est in ætérnum fœ́deris sui, * promíssi quod dispósuit in mille generatiónes,
104:9 Fœ́deris quod íniit cum Abraham, * et juris jurándi quod dedit Isaac,
104:10 Quod státuit pro Jacob firmum decrétum, * pro Israël fœdus ætérnum,
104:11 Dicens: Tibi dabo terram Chánaan * in sortem hereditáriam vestram.
104:12 Cum essent número pauci, * exígui et peregríni in terra illa,
104:13 Et migrárent de gente in gentem, * et de regno hoc ad pópulum illum,
104:14 Némini permísit opprímere eos, * et propter eos corrípuit reges:
104:15 Nolíte tángere unctos meos, * nec prophétis meis intuléritis malum.
104:16 Et vocávit famem super terram; * et omne subsídium panis subtráxit.
104:17 Míserat ante eos virum; * in servitútem venúndatus erat Joseph.
104:18 Strínxerant vínculis pedes ejus, ferro ligátum erat collum ejus, * donec impléta est prædíctio ejus,
104:19 Verbum Dómini comprobávit eum. * Misit rex, et solvit eum, princeps populórum, et liberávit eum.
104:20 Constítuit eum dóminum super domum suam, * et príncipem super omnem possessiónem suam,
104:21 Ut erudíret próceres ejus pro beneplácito suo * et senes ejus sapiéntiam docéret.
104:22 Tum Israël intrávit in Ægýptum, * et Jacob hospes fuit in terra Cham.
104:23 Et multiplicávit pópulum suum valde, * et fecit eum fortiórem inimícis ejus.
104:24 Convértit cor eórum, ut ódio habérent pópulum ejus * et dolóse ágerent in servos ejus:
104:25 Tum misit Móysen, servum suum, * Aaron, quem elégerat.
104:26 Patravérunt inter eos signa ejus, * et prodígia in terra Cham.
104:28 Misit ténebras, et facta est calígo, * sed restitérunt verbis ejus.
104:29 Convértit aquas eórum in sánguinem, * et occídit pisces eórum.
104:30 Scátuit terra eórum ranis, * usque in penetrália regum eórum.
104:31 Dixit, et venit agmen muscárum, * cúlices in omnes fines eórum.
104:32 Dedit eis pro plúvia grándinem, ignem flammántem per terram eórum.
104:33 Et percússit vites eórum et ficus eórum, * et confrégit árbores in fínibus eórum.
104:34 Dixit, et venérunt locústæ,* et bruchi sine número;
104:35 Et devoravérunt omnem herbam in terra eórum, * et devoravérunt fructus agri eórum.
104:36 Et percússit omnes primogénitos in terra eórum, * primítias omnis róboris eórum.
104:37 Et edúxit eos cum argénto et auro, * nec fuit in tríbubus eórum infírmus.
104:38 Lætáti sunt Ægýptii de profectióne eórum, * quia timor eórum cecíderat super illos.
104:39 Expándit nubem in teguméntum, * et ignem, ut lucéret per noctem.
104:40 Petiérunt, et addúxit coturníces, * et pane cæli saturávit eos.
104:41 Scidit petram, et manávit aqua, * cucúrrit in desérto ut flumen.
104:42 Nam memor fuit verbi sancti sui, * quod déderat Abrahæ, servo suo.
104:43 Et edúxit pópulum suum cum gáudio, * cum exsultatióne eléctos suos.
104:44 Et dedit eis terras natiónum, * et ópibus populórum potíti sunt,
104:45 Ut custódiant præcépta ejus, * et leges ejus obsérvent. Allelúja.
