144:1 Prædicábo te, Deus meus, rex; * et benedícam nómini tuo in sǽculum sǽculi,
144:2 Omni die benedícam tibi, * et laudábo nomen tuum in sǽculum sǽculi.
144:3 Magnus est Dóminus et laudábilis valde, * neque explorári potest magnitúdo ejus.
144:4 Generátio generatióni prǽdicat ópera tua, * et annúntiant poténtiam tuam.
144:5 Glóriam magníficam majestátis tuæ loquúntur, * et mirabília tua pervúlgant.
144:6 Et poténtiam terribílium óperum tuórum dicunt, * et magnitúdinem tuam enárrant.
144:7 Laudem magnæ bonitátis tuæ proclámant, * et de justítia tua exsúltant.
144:8 Clemens et miséricors est Dóminus, * tardus ad iram et grátiæ multæ.
144:9 Bonus est Dóminus univérsis, * et miséricors erga ómnia ópera sua.
144:10 Célebrent te, Dómine, ómnia ópera tua, * et sancti tui benedícant tibi.
144:11 Glóriam regni tui dicant, * et poténtiam tuam loquántur,
144:12 Ut notam fáciant fíliis hóminum poténtiam tuam * et glóriam magnífici regni tui.
144:13 Regnum tuum regnum ómnium sæculórum, * et dominátio tua manet per univérsas generatiónes.
144:14 Fidélis Dóminus in ómnibus opéribus suis, * et sanctus in ómnibus opéribus suis.
144:15 Dóminus sústinet omnes qui cadunt, * et érigit omnes depréssos.
144:16 Oculi ómnium in te sperant, * et tu das illis escam témpore suo.
144:17 Tu áperis manum tuam, * et sátias cum benevoléntia omne vivens.
144:18 Justus est Dóminus in ómnibus viis suis, * et sanctus in ómnibus opéribus suis.
144:19 Prope est Dóminus ómnibus invocántibus eum, * ómnibus invocántibus eum sincére.
144:20 Voluntátem timéntium se fáciet, * et clamórem eórum áudiet, et salvábit eos.
144:21 Custódit Dóminus omnes qui díligunt eum * et omnes ímpios dispérdet.
144:21 Laudem Dómini loquátur os meum, * et omnis caro benedícat nómini sancto ejus in sǽculum sǽculi.
