04-05# Ex Cápite 53 Régulæ Sancti Patri Nostri Benedícti: De hospítibus suscipiéndis 
_
Coquína abbátis et hóspitum super se sit, ut, incértis horis superveniéntes hóspites, qui numquam desunt monastério, non inquieténtur fratres. In qua coquína ad annum ingrediántur duo fratres qui ipsud offícium bene ímpleant. Quibus, ut índigent, solácia administréntur, ut absque murmuratióne sérviant, et íterum, quando occupatiónem minórem habent, éxeant ubi eis imperátur in ópera. Et non solum ipsis, sed et in ómnibus offíciis monastérii ista considerátio, ut quando índigent solácia adcommodéntur eis, et íterum quando vacant obœ́diant imperátis. Item et cellam hóspitum hábeat adsignátam frater cujus ánimam timor Dei póssidet; ubi sint lecti strati sufficiénter. Et domus Dei a sapiéntibus administrétur. Hospítibus autem, cui non præcípitur, ullátenus sociétur neque conloquátur; sed si obviáverit aut víderit, salutátis humíliter, ut díximus, et petíta benedictióne pertránseat, dicens sibi non licére cónloqui cum hóspite. 
