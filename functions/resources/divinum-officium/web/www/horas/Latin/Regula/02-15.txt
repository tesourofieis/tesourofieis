02-15# Ex Régula Sancti Patri Nostri Benedícti. Caput 13: Privátis diébus quáliter agántur matutíni 
_
Diébus autem privátis Matutinórum sollémnitas ita agátur, id est, ut sexagésimus sextus psalmus sine antefána, subtrahéndo módice, sicut Domínica, ut omnes occúrrant ad quinquagésimum, qui cum antefána dicátur. Post quem álii duo psalmi dicántur secúndum consuetúdinem, id est: secúnda féria quintus et tricésimus quintus; tértia féria quadragésimus secúndus et quinquagésimus sextus; quarta féria sexagésimum tértium et sexagésimum quartum; quinta féria octogésimum séptimum et octogésimum nonum; sexta féria septuagésimum quintum et nonagésimum primum; sabbatórum autem centésimum quadragésimum secúndum et cánticum Deuteronómium, qui dividátur in duas Glórias. Nam céteris diébus cánticum unumquémque die suo ex Prophétis, sicut psallit Ecclésia Romána, dicántur. Post hæc sequántur Laudes; deínde léctio una Apóstoli memóriter recitánda, responsórium, Ambrosiánum, versu, cánticum de Evangélia, litanía et conplétum est. 
