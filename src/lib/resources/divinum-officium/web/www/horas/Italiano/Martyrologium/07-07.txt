7 Luglio
_
I santi Vescovi e Confessori Cirillo e Metódio fratelli, il cui natale rispettivamente si commemora il quattordici Febbraio e il sei Aprile.
A Roma i santi Martiri Clàudio cancelliere, Nicóstrato primo dei notari, sposo della beata Martire Zoe, Castòrio, Vittorino e Sinforiàno, i quali tutti da san Sebastiano furono condotti alla fede di Cristo, e dal beato Policàrpo Prete battezzati. Mentre erano occupati nel ricercare i corpi dei santi Martiri, il Giudice Fabiàno li fece prendere e tentatili per dieci giorni con minacce e con lusinghe, senza poter punto rimuoverli dal loro proposito, li fece torturare per tre volte, poi sommergere in mare.
A Duràzzo, nella Macedònia, i santi Martiri Pellegrino, Luciàno, Pompéo, Esichio, Pàpio, Saturnino e Germàno; i quali, di nazione Italiani, nella persecuzione di Traiàno, essendosi rifugiati in quella città, e vedendo ivi sant'Astio Vescovo pendente in croce per la fede di Cristo, confessando apertamente di essere anch'essi Cristiani, per ordine del Preside furono presi e sommersi in mare.
A Brèscia sant'Apollonio, Vescovo e Confessore.
A Eichstadt, in Germania, san Villebàldo, primo Vescovo di quella città, figlio di san Riccardo, Re d'Inghiltérra, e fratello di santa Valbùrga Vergine: affaticandosi per il Vangelo insieme con san Bonifacio, convertì a Cristo molte genti.
Ad Auvergne, in Frància, sant'Illidio, Vescovo.
Ad Urgel, nella Spagna Tarragonese, sant'Oddone Vescovo.
In Inghiltérra sant'Edda, Vescovo dei Sàssoni occidentali.
Ad Alessàndria il natale di san Panténo, uomo apostolico ed adorno di ogni sapienza, il quale ebbe tanto zelo ed amore per la parola di Dio, che, infiammato da calore di fede e di devozione, si recò a predicare il Vangelo di Cristo anche alle genti nascoste negli ultimi recessi dell'Oriènte, e finalmente, ritornato ad Alessàndria, ivi, sotto Antonino Caracàlla, si riposò in pace.
A Erige, nel territorio di Meldes, santa Edilbùrga, Abbadessa e Vergine, figlia del Re degli Inglesi.
A Perugia il Beato Papa Benedétto undecimo, di Treviso, dell'Ordine dei Predicatori, Confessore, il quale, nel breve tempo del suo Pontificato, promosse meravigliosamente la pace della Chiesa, il ristabilimento della disciplina e l'incremento della religione.