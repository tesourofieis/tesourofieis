30 Maggio
_
San Felice primo. Papa e Martire, il cui giorno natalizio è ricordato il trenta Dicembre.
A Porto Torres, in Sardégna, i santi Martiri Gabino e Crispolo.
Ad Antióchia i santi Sico e Palatino, i quali soffrirono molti tormenti per il nome di Cristo.
A Ravénna sant'Esuperànzio, Vescovo e Confessore.
A Pavia sant'Anastasio Vescovo.
A Cesarèa, nella Cappadócia, i santi Basilio ed Emmèlia sua moglie, genitori dei beati Vescovi Basilio Magno, Gregório Nissèno e Piètro di Sebàste, e della beata Macrina Vergine. Questi santi coniugi, al tempo di Galèrio Massimiano, mandati in esilio, dimorarono nelle solitudini del Ponto; e dopo la persecuzione, lasciando i figli eredi delle loro virtù, si riposarono in pace.
A Siviglia, nella Spagna, san Ferdinando terzo. Re di Castiglia e di Léon, per l'eccellenza delle virtù chiamato il Santo, il quale, illustre per lo zelo nel propagare la fede, in fine, soggiogati i Mori, felicemente se ne volò al regno celeste, lasciando quello terreno.
A Rouen santa Giovànna d'Arco Vergine, detta la Pulzella d'Orléans, la quale, avendo combattuto strenuamente per la sua patria, in fine, consegnata nelle mani dei nemici, fu con iniquo giudizio condannata ed arsa sul rogo, e dal Sommo Pontefice Benedétto decimoquinto fu ascritta nel numero dei Santi.