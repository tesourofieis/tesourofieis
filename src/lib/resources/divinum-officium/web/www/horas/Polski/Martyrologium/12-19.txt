Dnia 19-go grudnia w Mauretanii pamiątka św. Tymoteusza, Diakona, który dla wiary chrześcijańskiej po długim więzieniu wrzucony został w ogień, gdzie dokonał swego męczeństwa.
W Aleksandrii w Egipcie męczeństwo św. Nemezjusza. Kłamliwym sposobem oskarżono go najpierw, że jest rozbójnikiem ulicznym. Zaledwie uznano go niewinnym, a już znowu doniesiono sędziemu, że jest chrześcijaninem. Za to polecił sędzia ukarać go jeszcze raz tak srogo, jak zbójców, a wreszcie razem z nimi spalić. Tym sposobem stał się ów Święty podobnym naszemu Zbawicielowi, gdyż i Jego ukrzyżowano między łotrami.
W Nicei śmierć męczeńska św. Dariusza, Zozyma, Pawła i Sekunda.
W Nikomedii wspomnienie św. Męczenników Cyriaka, Paulilla, Sekunda, Anastazego i Syndyma z ich towarzyszami.
W Gazie w Palestynie pamiątka św. Meuris i Tei, Męczenniczek.
W Rzymie złożenie do grobu św. Anastazego, Papieża. Był on bogaty mimo wszelkiego ubóstwa i pełen Apostolskiego zapału dla Kościoła Bożego. Jak pisze św. Hieronim, nie miał być długo własnością Rzymu, aby stolica świata nie została zburzona za panowania takiego duszpasterza. Niedługo po jego zgonie Goci zajęli i splondrowali Rzym.
W Auxerre uroczystość św. Grzegorza, Biskupa i Wyznawcy.
W Orleanie uroczystość św. Adiutusa, Opata, który był napełniony duchem proroczym.
W Rzymie uroczystość św. Fausty, matki św. Anastazji, która odznaczyła się szlachetnością rodu jak też świętością.
W Awinionie uroczystość bł. Urbana V, Papieża. Tenże przeniósł Stolicę Apostolską znowu do Rzymu, pojednał greków z łacinnikami, zwalczał szczęśliwie niewiernych i zdobył sobie wiele zasług dla dobra Kościoła. Jego dawną cześć pochwalił i potwierdził Papież Pius IX.
