Dnia 10-go stycznia w Tebaidzie dzień pamiątkowy św. Pawła, pierwszego Pustelnika, który od 16 do 113 roku życia żył samotnie w puszczy. Przy jego zgonie św. Antoni widział, jak dusza zmarłego wstępowała do Nieba w orszaku Apostołów i Proroków.
Na Cyprze św. Nikanora, który swój bogobojny i cnotliwy żywot uświetnił chwalebną śmiercią męczeńską.
W Rzymie św. Agatona, Papieża, który zasnął w Panu, odznaczony świątobliwością i głęboką nauką.
W Bourges we Francji św. Wilhelma, Arcybiskupa i Wyznawcy, którego Honoriusz III dla jego cudów i cnotliwego życia zaliczył w poczet Świętych Pańskich.
W Mediolanie św. Jana Bona, Biskupa i Wyznawcy.
W Konstantynopolu św. Marcjana, Kapłana.
W klasztorze Cuxana dzień pamiętny św. Piotra Urseoli, Wyznawcy, byłego doży Weneckiego, a później zakonnika klasztoru Benedyktyńskiego, który odznaczył się pobożnością i cnotliwym życiem.
W Arezzo w Toskanii pamiątka świętego Grzegorza X, Papieża z Piacencji, który będąc archidiakonem w Leodium, wyniesiony został do godności Papieskiej. W czasie swego szczęśliwego Pontyfikatu załagodził grecką schizmę na II-gim Soborze w Lyonie, usunął niesnaski obozów chrześcijańskich i starał się o pozyskanie z powrotem świętych Miejsc.
