01-25# Ex Régula Sancti Patri Nostri Benedícti. Caput 7: De humilitáte 
_
Clamat nobis Scriptúra divína, fratres, dicens: Omnis qui se exáltat humiliábitur et qui se humíliat exaltábitur. Cum hæc ergo dicit, osténdit nobis omnem exaltatiónem genus esse supérbiæ. Quod se cavére Prophéta índicat dicens: Dómine, non est exaltátum cor meum neque eláti sunt óculi mei, neque ambulávi in magnis neque in mirabílibus super me. Sed quid, si non humíliter sentiébam, si exaltávi ánimam meam, sicut ablactátum super matrem suam, ita retríbues in ánimam suam.

Unde fratres, si summæ humilitátis vólumus culmen adtíngere et ad exaltatiónem illam cæléstem ad quam per præséntis vitæ humilitátem ascénditur, vólumus velóciter perveníre, áctibus nostris ascendéntibus scala illa erigénda est quæ in sómnio Jacob appáruit, per quam ei descendéntes et ascendéntes ángeli monstrabántur. Non áliud sine dúbio descénsus ille et ascénsus a nobis intellígitur nisi exaltatióne descéndere et humilitáte ascéndere. Scala vero ipsa erécta nostra est vita in sǽculo, quæ humiliáto corde a Dómino erigátur ad cælum. Látera enim ejus scalæ dícimus nostrum esse corpus et ánimam, in qua látera divérsos gradus humilitátis vel disciplínæ evocátio divína ascendéndo inséruit.
