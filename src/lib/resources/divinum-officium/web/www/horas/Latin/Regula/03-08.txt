03-08# Ex Régula Sancti Patri Nostri Benedícti. Caput 31: De cellarário monastérii qualis sit 
_
Cellarárius monastérii elegátur de congregatióne sápiens, matúris móribus, sóbrius, non multum edax, non elátus, non turbuléntus, non injuriósus, non tardus, non pródigus, sed timens Deum; qui omni congregatióni sit sicut pater. Curam gerat de ómnibus. Sine jussióne abbátis nihil fáciat. Quæ jubéntur custódiat. Fratres non contrístet. Si quis frater ab eo foret áliqua inrationabíliter póstulat, non spernéndo eum contrístet, sed rationabíliter cum humilitáte male peténti déneget. Animam suam custódiat, memor semper illud apostólicum, quia: Qui bene ministráverit, gradum bonum sibi adquírit. Infirmórum, infántum, hóspitum pauperúmque cum omni sollicitúdine curam gerat, sciens sine dúbio, quia pro his ómnibus in die judícii ratiónem redditúrus est. Omnia vasa monastérii cunctámque substántiam ac si altáris vasa sacráta conspíciat. Nihil ducat neglegéndum. Neque avarítiæ stúdeat neque pródigus sit et stirpátor substántiæ monastérii, sed ómnia mensuráte fáciat et secúndum jussiónem abbátis. 
