83:2 Quam dilécta habitátio tua, Dómine exercítuum! * Desíderat, languens concupíscit ánima mea átria Dómini;
83:2 Cor meum et caro mea * exsúltant ad Deum vivum.
83:3 Etiam passer invénit domum, * et hirúndo nidum sibi, ubi ponat pullos suos:
83:4 Altária tua, Dómine exercítuum, * Rex meus et Deus meus!
83:5 Beáti qui hábitant in domo tua, Dómine, * perpétuo laudant te.
83:6 Beátus vir, cujus auxílium est a te, * cum sacra itínera in ánimo habet: transeúntes per vallem áridam, fontem fácient eam,
83:7 Ac benedictiónibus véstiet eam plúvia prima. Procédent de róbore in robur; * vidébunt Deum deórum in Sion.
83:9 Dómine exercítuum, audi oratiónem meam; * áuribus pércipe, Deus Jacob.
83:10 Clípeus noster, áspice, Deus, * et réspice fáciem uncti tui.
83:11 Vere, mélior est dies unus in átriis tuis * quam álii mille;
83:12 Consístere malo in límine domus Dei mei, * quam morári in tabernáculis peccatórum.
83:13 Nam sol et clípeus est Dóminus Deus: * grátiam et glóriam largítur Dóminus,
83:13 Non negat bona eis qui ámbulant in innocéntia. * Dómine exercítuum, beátus homo qui confídit in te.
