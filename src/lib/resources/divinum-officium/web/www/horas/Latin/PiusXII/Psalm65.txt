65:1 Exsultáte Deo, omnes terræ, cantáte glóriam nóminis ejus, * laudem præcláram réddite ei.
65:2 Dícite Deo: quam stupénda sunt ópera tua! * Ob magnitúdinem róboris tui blandiúntur tibi inimíci tui.
65:3 Tota terra adóret te et cantet tibi, * cantet nomen tuum.
65:4 Veníte et vidéte ópera Dei: * stupénda patrávit inter fílios hóminum!
65:5 Convértit mare in áridum; pédibus flumen transiérunt: * ídeo lætémur de eo!
65:6 Dominátur poténtia sua in ætérnum; óculi ejus gentes obsérvant: * rebélles ne se extóllant.
65:7 Benedícite, gentes, Deo nostro * et annuntiáte famam laudis ejus,
65:8 Qui dedit ánimæ nostræ vitam, * nec sivit commovéri pedem nostrum.
65:9 Nam probásti nos, Deus; * igne nos examinásti sicut examinátur argéntum;
65:10 Induxísti nos in láqueum; onus grave imposuísti lumbis nostris; * incédere fecísti hómines super cápita nostra;
65:11 Transívimus per ignem et aquam: * sed relaxatiónem dedísti nobis.
65:13 Introíbo domum tuam cum holocáustis, * reddam tibi vota mea,
65:14 Quæ protulérunt lábia mea * quæque promísit os meum in tribulatióne mea.
65:15 Holocáusta óvium pínguium ófferam tibi cum ádipe aríetum: * immolábo boves cum hircis.
65:16 Veníte, audíte et narrábo, omnes qui timétis Deum, * quanta fécerit ánimæ meæ!
65:17 Ad ipsum ore meo clamávi, * et laudávi eum lingua mea.
65:18 Iniquitátem si intendíssem in corde meo, * non exaudísset Dóminus.
65:19 Sed exaudívit Deus: * atténdit voci precatiónis meæ.
65:20 Benedíctus Deus, qui non réppulit precatiónem meam, * neque amóvit a me misericórdiam suam.
